[{"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "ئاوات", "poem_description": "نووسین: محەمەد سەڵاح", "poem_text": "لێت پرسیوم چۆنم لەم بەندیخانە\nخەم دەخۆم و ئازار دەچێژم گیانە\n\nئازاری ئەم گۆڕیچکە نەیبەزاندووم\nلە حەژمەتی فەراقی تۆیە ماندووم\n\nبۆ هەر لایێ ئەسپی خەیاڵ دەئاژۆم\nهەر ڕوو لە تۆ دەکا دڵەی خەماژۆم\n\nپەریی چاوی تۆ دەستی لێ وەشاندووم\nشێتی کردووم و تۆی لە دڵ نەخشاندووم\n\nهەر چەندە من هەڵۆی ئەشکەستە باڵم\nهێشتا بەسەر ئاقاری خۆما زاڵم\n\nوەک قەندیل و هەڵگورد و پیرەمەگروون\nسەری بەرزم دانانوێ بۆ گەردوون\n\nلەوەتی تۆ بووی بە یار و گراوم\nبە زنجیری ئەوین شەتەک دراوم\n\nئەی کەنیشکە جوانەکەی خوای دڵداری\nشاکاری پڕ لە نەخش و وردەکاری\n\nزامی ناسۆری ئەم دڵە خەم ڕێژە\nبە هەتوانی ماچێکی تۆ ساڕێژە."}, {"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "غەزەڵی فیراق", "poem_description": "نووسین: حەمەی لەیلا", "poem_text": "ئەگەر چی زەخمی دڵ ناسۆرە قەد داوای دەوا ناکەم\nبە داوی شیوەن و ناڵین مەگەر دولبەر بە داوا کەم\n\nنەماوە باوی عیشق و ناوی دڵ، بازاڕی دڵداری\nسەری خوم هەڵگرم دەرچم بڕۆم و ڕوو لە سەحرا کەم\n\nئەوندەی دڵشکاندم یاری دڵڕەق شەرتە وەک مەجنوون\nلەمەولا روو لە قیبلەی کەعبەتۆلعوششاقی لەیلا کەم\n\nغوبار و تۆزی ئاوێنە بە ئاوی روون نەبێ ناچێ\nمەگەر من هەر بە مەی فیکرێ بە حاڵی رۆحی شەیدا کەم\n\nوتی زاهید: کە پەیمانە بە بەردی تۆبە بشکێنە\nبڵا بمرێ ڕەقیبی سەگ سفەت من کاری وا ناکام\n\nدەڕۆم، ئەم کافرستانە بە جێ دێڵم، خودا بیکا\nلە شاری عاشقاندا دەلبەرێکی تازە پەیدا کەم\n\nلە سەر رێبازی خوێنی حەزرەتی پەروانە چەن خۆشە\nبە هێزی ئاوری شەم شوڕشێ مەستانە بەرپا کەم\n\nفەراقی تۆیە تەقدیرم، هەتا رۆژی حەشر گیانە\nمەگەر تا نەفخی سووری عاشقان هەر شین و واوا کەم\n\nبە ماچێ ئاوری دڵ رەنگە دامرکێ بەڵام هەرگیز\nلە رێی ئیشقا ئەگەر بمرم تەقازای ناڕەوا ناکەم\n\nغەزەل بەر تەسکە بۆ هاواری عاشق خۆزگە ئەمتوانی\nلە هیجران و فیراقی گوڵ فوغانێ بولبول ئاسا کەم!"}, {"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "پەری شیعر", "poem_description": "نووسین: حەمەی لەیلا", "poem_text": "بارانێکی لێڵ دەبارێ\nلەبەر دەرکەی هەڵبەستێکا راوەستاوم\nدڵم پڕيه له هەنسک و\nچاوم تەژی پرمەی گريان\nپەری!\nدەرکەم لێ كەرەوە\nخەم خەريكه دڵم ئەخوات، پێدەكەنی\nهاكا له بەر دەركەكەتا\nسينگی شەق بێ گوڵ خەندەران!\nپەری؛\nدەرکەم لێ كەرەوە\nدڵم تەنگه دەخيلت بم\nگۆری بێدەنگی تاريكه\nوەرە له ناو باخچەی دڵما بچريكێنه\nبه بێ قام و حەيران دەمرم!\nهاوار نەكەم ئەم ئازاره دەمخنكێنێ\nپەری!\nوەک هەور بگرمێنه\nسينگه شەقارەكەم تەڕ كه\nسۆزی دڵم دامركێنه\nپەری!\nئيمشەو دا نەباریي ئاگر ئەگرم\nتۆ خوا پەری! لێم مەتوره\nبۆ تۆ پشتم له دنيا كرد\nبووم به شاعير، خۆم ريسوا كرد\nئەمزانی تۆ تۆفانێکی بێ ئامانی\nدەريايەكه بێ بەنده ر و خرۆشانی\nمن ئەمزانێ هەزاران دڵ\nله تەنورەی تۆفانی تۆدا خنكاوه\nمن ئەمزانی تو ئاگری\nگیانی هەزاران پەپووله\nبۆ گەیشتن به سەرچاوکەی تیشکی رووخسارت سووتاوه!\nبەڵام هاتم\nخۆشەویستی تۆم کرده رێی هات ونەهات\nوەک شەپۆلێکی نائارام\nرووم کرده بەحری کارەسات\nپەری!\nدەرکەم لێ کەرەوه\nبارانێکی لێڵ دەباری\nئیمشەو هاتووم.... .\nخەمەکانم له باوشتا بتوێنمەوه\nتەمەنێکه رێگا دەبڕم\nکەوشی پۆڵام داڕزاوه\nگوچانی ئاسنم شکاوه\nتوێشەم خاڵی، رۆحم تەنیا\nخۆم غەریب و دڵم هێلانەی باڵندەی\nهەزار ئاواتی سووتاوه!\nپەری!\nدەرکەم لێ کەرەوه\nئەوناقم کرد!\nرۆحم وێنەی چولەکەی بەر لێزمەی باران هەڵدەلەرزێ\nله بەر دەرکەی ماڵەکەتا راوەستاوم\nبارانێکی لێڵ دەبارێ\nشەو درەنگه! دڵ خاوێره\nرۆحی تەنیام به شەپۆلی خۆت بسپێره\nوەره بۆ ناو هەستی ئاڵۆز و شێواوم\nئەی فریشته، ئەی شیعری جوانی دڵداری!\nئیمشەو هاتووم\nبه هاواری خوێن و فرمێسک بتهۆنمەوه\nئەی دوایین نرکەی رزگاری!"}, {"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "ئاوێنە", "poem_description": "نووسین: حەمەی لەیلا", "poem_text": "کاتێ لە نێو ئاوێنەدا\nروخساری خۆی تەماشا کرد\nبەو تاوانەی ئەهریمەنی نیشان دەدا\nئاوێنەکەی ورد و خاش کرد\nئاوێنەکە\nبوو بە سەد لەت\nئەم ڕاچەنی\nسەد ئەهریمەن\nلە نێو لەتە ئاوێنەدا پێ دەکەنی"}, {"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "جەرده هاتن", "poem_description": "(ساڵی ٦٠)<br>نووسین: حەمەی لەیلا", "poem_text": "هاوارم کرد:\nله خەو رابن\nجەرده دڵی شاری کرۆژی\nگوێتان نەدا\nچاوتان له ناو شەوارەدا\nپتر قووچان\nگوانی شەوتان له دەم نابوو\nشیری تاریکیتان ئەمژی!\nجەردە هاتن، جەرده هاتن!\nگەنجینەکانیان تاڵان کرد\nخوێیان کرده رووبارەکان\nئێسک و پرووسکی شاریان شکان!\nله ژێر تەوژمی پۆستاڵا\nهەناسەیان له نێو سینگتانا حەپسان\nتەنانەت ئاخ...\nدەفری شەویان\nله ئەستێره و مانگ داتەکان!"}, {"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "دڵم وەک هێلانەی باڵندەی ئازاره", "poem_description": "(بانەمەڕ ٧١)<br>نووسین: حەمەی لەیلا", "poem_text": "دڵم وەک هێلانەی باڵندەی ئازاره\nتیایا هەر ناڵه و جریوه و هاواره\n\nدڵم وەک شمشاڵی شوانێکی بێ ناوه\nله چیای خەمێکی گەردەنکەش گیرساوه\n\nئەم دڵه، ئەم پله گۆشته پڕ له رازه\nنازانم بۆ لەگەڵ شادیا ناسازه\n\nخەم نەبێ دنیایەک ناتوانێ بیدوێنێ\nپاوانه و غەریبه شەقڵەکەی ناشکێنێ\n\nئەم دڵه، ئەم کۆنه شمشاڵه پڕسۆزه\nهێلانەی خەماژۆی عەشقێکی پیرۆزه\n\nگیرۆدەی ئەوینه لێگەڕێن با تەنیا\nپڕ بکات له هاوار سەرانسەر ئەم دنیا\n\nئەم دله ئەونده کەوتوته بەر پەلار\nکون کونه به نیشی خەنجەری رۆزگار\n\nبه قامکی خەم نەبی هەرگیز ئەم شمشاڵه\nبەستەیەک نابێژی ناخرۆشێ به ناڵه"}, {"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "بێ وڵات", "poem_description": "ساڵی ١٣٦٥ هەتاوی<br>نووسین: حەمەی لەیلا", "poem_text": "چڵ ساڵە من\nتەرمی خۆمم لە کۆڵ ناوە\nدەیگێڕم و ئەشک ئەڕێژم\nرێگەی دووری تەمەن ئەبڕم\nبستێ خاکم دەس ناکەوێ\nئەم جەستە پڕ لە ئازارەی\nتیا بنێژم!"}, {"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "کوردستانم بۆ بێنەوه", "poem_description": "نووسین: حەمەی لەیلا", "poem_text": "که خۆم ناسی\nوتم: دایه ئەمن کێم و چیم؟\nخەڵکی کام شار کام وڵاتی سەر زەویم؟\nوتی رۆڵه:\nتۆ کوردی و دیل و هەژاری\nنیشتیمانت کوردستانه\nبه لام ناوی نیشتیمانت له سەر نەخشەی\nجوگرافیایی جیهان نییه بێ نیشانه\nوتم: دایە باوکم کوانێ؟\nبۆچی هەرگیز دەستی حەزی نەگووشیوم؟\nبە کام تاوان من هەتیوم؟\nوتی: ڕۆڵە ڕۆژێ کاتێ داگیرکەران شاریان سووتاند\nتفەنگی مافی کردە شان\nڕووی کردە ئاسۆی سەربەستی\nلێزمەی خوێنی گەشی لەشی\nبە سەر لێوی خاکا پژاند\nوتم: دایە ئەی براکەم؟\nشەپۆلی خەم ئاوی ماتەم\nگۆمی چاوی پڕ کرد لە ئەستێرەی فرمێسک\nوتی: ڕۆڵە لە کازیوەی وەرزی ڕەشا\nلاشەیان کردە نیشانە\nسەری کاسی خەمەکانی بردە ژێر خاک\nگیانی پاکی کردە فیدای، سەربەستی ئەو کوردستانە\nوتم: دایە ئەی من چ بکەم\nهەستا سەر پێ\nتفەنگێکی بڕنۆ کورتی بزمار ڕێژی دایە دەستم\nوتی: ڕۆڵە هەی هۆی ئاوات و مەبەستم\nدەیان ساڵە لە چوار لاوە کوردستان دیل و یەخسیرە\nدەست و پێی زەنجیر کراوە\nڕێبازی خوێن بگرەو و بڕۆ\nدۆعای گەلی چەوساوەی کورد لە پشتی تۆ\nسنوورەکان بشێوێنە\nکوردستانم بۆ بێنەوە\nبا بە دەوریا بسووڕمەوە\nکوردستانم بۆ بێنەوە\nبا دانیشم لەتە لەتە وڵاتەکەم بدورمەوە"}, {"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "گلەیی", "poem_description": "نووسین: حەمەی لەیلا", "poem_text": "شيعرەكانم\nبوون بە گۆڵ و\nكەنيشكەكانی ئەم شاره\nچەپک چەپک\nكرديان به هەديەی دڵداری\nبەڵام هەرگيز كچێ نەهات\nبڵێ جەلال:\nئەی خۆت بۆ هێندە غەمباری؟"}, {"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "توڕەیی", "poem_description": "نووسین: حەمەی لەیلا", "poem_text": "لێتان تووڕەم\nلەگەڵتانا\nيەک رەنگ ژيام\nبه شاديتان شاد ئەبووم و\nله ماتەمتانا ئەگريام\nبەڵام کاتێ\nقۆڵپەی گريان\nئەوکی هەنسکی پێگرتم\nئێوه کرتان به شايلۆغان  [١] \nئێستاش دڵه ساکارەکەم نه گۆڕاوه\nهه ر وەک دڵەکەی جارانه\nهەر چەند توورەم\nپڕ له خۆشەويستيتانه\n\n\n١. شایلۆغان: هەڵپەڕکێ"}, {"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "شیعر", "poem_description": "نووسین: حەمەی لەیلا", "poem_text": "شیعر که‌ هات\nدڵیش ئیتر\nئۆقره‌ ناگرێ، ئه‌یدرکێنێ\nپۆلیس بۆنی پێوه‌ ئه‌کا\nبۆنی ئازادی لێوه‌بێ\nهه‌رده‌ست به‌جێ\nئه‌یخنکێنێ!"}, {"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "سزای دڵداری", "poem_description": "٧/٨/٦٤<br>نووسین: حەمەی لەیلا", "poem_text": "زات ناکەم رازی دڵ بدرکێنم\nسەگی ئەم شاره\nلانگیره، بۆنی دڵ و دەم ئەکا\nسەگی ئەم شاره\nنەک تەنیا گۆشت و ئێسک و خوێنی دڵ\nتەنانەت شیعر و گۆرانی ئەخوا\nزات ناکەم بڵێم\nچەندم خۆش ئەوێی\nزیتەی چاوی گورگ\nلەم گورگه ناوه\nزات ئەتۆقێنێ\nله سەرانسەر ئەم وەرزه تاڵ و زەرد و ژاکاوه\nبۆ حەشاردانی گوڵی هەستی خۆم\nشک نابەم شوێنێ\nزات ناکەم رازی دڵ بدرکێنم"}, {"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "نازانم چۆن بپەڕمەوە", "poem_description": "هەولێر - ٧/٥/٢٠٠٠<br>نووسین: حەمەی لەیلا", "poem_text": "نازانم چۆن بپەڕمەوە\nشەوە زەنگه\nبووار نييه\nتا چاو بڕكا له هەر لاوه\nهەر هەڵدێر و دارەبەنه\nرێگا بەرتەسك و باريكە\nئەگەر هاتي\nلەگەڵ خۆتا\nچەند هێشو ئەستێره بێنه\nلێره شەوه و\nئاسمان هەميشه تاريكه."}, {"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "ره‌جمم بكه‌ن، تاوانبارم", "poem_description": "نووسین: حەمەی لەیلا", "poem_text": "ره‌جمم بكه‌ن، تاوانبارم\nسه‌رم بكه‌ن به‌بنچینه‌ی مناره‌تان\nوه‌رن بمكه‌ن به‌حه‌ڵلاجێ\nبۆ سه‌مای سه‌ر قه‌ناره‌تان\nتاقه‌ شیعرێكم ناتوانن ده‌سته‌مۆكه‌ن\nله‌گێژه‌نی هه‌ستی خۆمدا نوقمه‌سارم!\nببن به‌خوا تووڕتان ده‌ده‌م\nخوای ئێوه‌ ناپه‌رستم\nنابم به‌به‌رد سه‌ری خه‌ڵكم پێ بشكێنن\nنابم به‌دار بۆ فه‌لاقه‌\nچقڵی ئێوه‌ قه‌ت ناڕوێ\nله‌ناو بێستانی سه‌د ته‌رزم\nبۆ ئێوه‌ قه‌ت لینی نابێ\nخامه‌ی ره‌نگینی سه‌ربه‌رزم\nسه‌ختم وێنه‌ی پۆڵاو ئاسن\nشه‌پۆلێكی شێت و یاخیم\nخه‌وی به‌نده‌ر ئه‌شێوێنم\nدیلم ده‌كه‌ن هانێ ده‌ستم\nئه‌وه‌ش گه‌ردن هه‌ڵمواسن."}, {"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "بۆ ئێعدامی", "poem_description": "نووسین: حەمەی لەیلا", "poem_text": "وتیان: تاوانی ئێعدامی\nگەچڵاندنی خه‌وی شاره\nسزای ئه‌وه‌ش له قانوونی ئه‌ساسیدا\nبۆ چاوترسێن خه‌ڵکی، داره!\nوتیان: تاوانی ئێعدامی\nورووژانی بورکانه دامرکاوه‌کان\nبۆ ته‌کان بوومه‌له‌رزه و ئاژاوه‌یه\nهێنانه‌وه‌ی ده‌نگی کوێستان\nبۆ شڵه‌ژانی ئاسایشی ئه‌م وڵاته رازاوه‌یه\nنیوه‌شه‌و بوو\nله گۆڕه‌پانی شارێکا\nجه‌لاده‌کان, داریان هه‌ڵخست\nجاڕیان کێشا\nئه‌وه‌ی ویستیان\nبه ته‌شیه کۆنه‌که‌ی خۆیان\nبۆ خه‌ڵکیان رست\nنیوه‌شه‌و بوو\nله قاوشی زیندانێکا\nئێعدامیه تاوانباره‌که\nبیری له کازیوه ئه‌کرد\nله ژوورێکی پڕ خه‌یاڵی شاری خه‌ما\nژنێ بیره‌وه‌رییه‌کانی\nده‌نک ده‌نک\nوه‌ک ملوانک\nبۆ گه‌رده‌نی کۆرپه هێشتا نه‌هاتووه‌که‌ی پێوه ئه‌کرد!\nله گۆڕه‌پانی سامناکا\nله ژووری دادگای شارا\nکاربه‌ده‌ستان بۆ ئێعدامی\nخه‌ڵاتیی مه‌رگیان ئه‌دووراند.\nکاتژمێره فێگرتووه‌که‌ی\nکاکه‌ی تاوانباریش به‌له‌ز\nشه‌وی ئه‌شکان\nهاتن, هاتن\nقازی, پۆلیس و میرغه‌زه‌ب هاتن\nوتیان: هانێ! ئه‌وه پێنووس\nوه‌سیه‌ت‌نامه‌که‌ت بنووسه\nوتی: ده‌بێ سڵاو بنێرم بۆ کوێستان\nوتیان: نابێ\nئه‌ویش له وه‌سیه‌ت‌نامه‌دا\nتفه‌نگه‌که‌ی‌ دا بە سبەی\nداره‌که‌یان له خه‌و هه‌ڵسان\nوه‌نه‌وزی گۆڕه‌پان شکا\nله ژووری چۆڵ\nتکێ فرمێسک لە چاوی ژن\nبه سه‌ر گۆنای زەردیا تکا\nئاڵقه‌ی ته‌ناف زریکاندی\nتاوانبار چوو به‌ره‌و ئاسمان\nهه‌وره‌کانی کوێستان جمان\nژنی ژانگرتوو قیژاندی\nکۆرپه‌ی سبه‌ی هاته جیهان"}, {"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "خۆری زەردەپەڕ", "poem_description": "نووسین: حەمەی لەیلا", "poem_text": "ناوێرم بانگت که‌م، شوێن ده‌نگم هه‌ڵده‌گرن\nناوت لێم زه‌وت ئه‌که‌ن هاوارم سه‌ر ده‌برن\n\nبۆنی ده‌م ده‌که‌ن و بۆ نێو دڵ ده‌ڕوانن\nئه‌وین و ئازادی هه‌رد دووکیان تاوانن\n\nئاواتم گشت مردن له‌ نێو ئه‌م ته‌لبه‌نده‌\nمن ماوم و دڵێکی زامدار و گازنده‌\n\nدوا گه‌ڵای زه‌ردی به‌ر هه‌ناسه‌ی زریانم\nبه‌هارم نه‌دیوه‌، من خه‌ڵکی زستانم\n\nبه‌ڵام هه‌ر ده‌ڕووخێ قه‌ڵاچه‌ی بێدادی\nئه‌خه‌ملێ وه‌رزی ژین به‌ تیشکی ئازادی\n\nداخه‌که‌م ئه‌و ڕۆژه‌ به‌ چاو خۆم نابینم\nوه‌ک خۆری زه‌رده‌په‌ڕ لاواز و بێ تینم\n\nبه‌ کامی دڵی خۆم ساتێکم ڕانه‌برد\nله‌ باخی ژیاندا گوڵیکم (خونچه‌یکم) بۆن نه‌کرد"}, {"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "ئاویەر", "poem_description": "نووسین: حەمەی لەیلا", "poem_text": "من کێوێکی راوەستاوم لەو بەرزه\nهەورە تریشقەش پشتم ناخاته لەرزە\n\nهەرچەند بێدەنگ، راوەستاوم لەو بانه\nدەروونم پڕ له ئاگر و بورکانه\n\nکارەسات و رووداوی زۆرم دیوه\nزۆر نەیاری دڕم لێ ڕاپەڕیوه\n\nخوێنی گوڵی سووری زۆرم ڕژاوه\nبه سه ر یاڵ و ماهـ و زەردەما پژاوه\n\nسینگم داڵدەی ڕۆڵەی ئازاو بوێره\nلانەی تەژی نرکەی پڵینگ و شێره\n\nسەدان کەڕەت هێرشیان بۆ هێناوم\nله ڕوویاندا وەستاوم، ڕاوەستاوم\n\nگوڵی زۆریان له داوێنم دزیوه\nپای چەند ڕۆڵەم له تەپکە و داو خزیوه\n\nهێندە ئازار و برین و ئێشم دیوه\nباخی مێژوو به خوێنی من خەمڵیوه\n\nپشتم خەما له ژێر باری تەوژما\nتفەنگ نەما هەڵنەشاخێ به گژما\n\nهەرچەند له ناو خاک و خوێنا گەوزاوم\nبەڵام دیسان هەستاوم و هەر ماوم\n\nرۆحی بەرزم چاوکەی ئاوی ژیانه\nقەت نامرم خزری زیندەم میوانە"}, {"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "سەفەر", "poem_description": "نووسین: حەمەی لەیلا", "poem_text": "دەڵێم ئەم شاره جێ بێڵم سەفەر كەم\nبڕۆم و خۆم له عالەم دەربەدەر كەم\n\nبه هاواری دڵ و بارانی دیدەم\nله دردی خۆم هەموو عالەم خەبەر كەم\n\nله دەستی یاری دڵرەق شەرته ئیتر\nبرۆم تەركی كچی ئومولبەشەر كەم\n\nرفیقانم گەلێ پەیمان شكێنن\nبڵا راكەم له دیتنیان حەزەر كەم\n\nئەگەر بۆم بێته جەنەت ئەم وڵاته\nشەقی پێدا دەدەم عەزمی سەفەر كەم\n\nهەڵۆی شاخم كەویلی دیلی قەفەز نیم\nبڕۆم و ڕوو له كێوان و كەمەر كەم\n\nگۆڵی نا پشكۆیی لەم شۆڕەكاته\nله وەرزی وشك و قاقڕ چۆن سەمەر كەم\n\nجەفا تەنگی وەها لێ هەڵ چنیوم\nدەبێ هەر بۆ وەفا شین و چەمەر كەم\n\nهەموو نامۆن و من تاک و غەریبم\nنه ماوه ئاشنا بۆ کوێ نەزەر كەم\n\nشەوارەم بێ نەبینم رۆژی رووناک\nئەگەر بەم شارەدا ئیتر گوزەر كەم\n\nوڵاتی مەرگه ئێره گۆری عەشقه\nبرۆم چاكه و له خۆم دەفعی خەتەر كەم"}, {"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "فیراق", "poem_description": "نووسین: حەمەی لەیلا<br>پێداچوونەوە: ڕەفێق م.", "poem_text": "من کە سووتاوی فیراقم، ئیتر ئاوم بۆ چیە\nخەزنەداری گەنجی عەشقی تۆم، دراوم بۆ چیە\n\nکەم بە شەمشێری برۆ قەسدی دڵی زارم بکە\nمن شەهیدم تێخی تیژی تازەساوم بۆ چیە\n\nمن بە بەد ناوی لە دنیادا بەناوبانگم بەڵام\nیاد و ناوی تۆم لە دڵ بێ، بانگ و ناوم بۆ چیە\n\nوەک پڵنگی جەنگەڵی عەشقم بە سەربەستی دەژیم\nزوڵف و چاوی تۆم هەبێ زنجیر و داوم بۆ چیە\n\nئەم جیهانە چۆل و هۆڵ و من غەریبێکم نەناس\nنیشتمانی خۆم دەوێ دنیای گڵاوم بۆ چیە\n\nمن لە تەنیایی گەلێ تەنیاترم لەم شارەدا\nماڵی خەم هەر ئاوەدان بێ ژاوەژاوم بۆ چیە\n\nبۆ فەراموشی بەرەو مەیخانە ڕاکێشم مەکەن\nمەست و کەیلی ساغەری عەشقم شەراوم بۆ چیە\n\nمن کە پەیمانم لە گەڵ رۆحی هەتاوا بەستووە\nناز و غەمزەی وردەتیشکی ناو بە ناوم بۆ چیە\n\nمن مۆریدی حەزرەتی پەروانەم و غەرقی گڕم\nنووری ڕوخسارم دەوێ شەمعی شکاوم بۆ چیە!"}, {"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "ئاواتێک", "poem_description": "نووسین: حەمەی لەیلا", "poem_text": "ئاخۆ کەی بێ ئەو ڕۆژەبێ\nکاوەی کوڕم جانتای سەفەر کاتە شانی\nدەڵاڵانی بەر گاراژی شاری سنە\nهاوار بکەن\nسلێمانی - سلێمانی"}, {"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "شەهید", "poem_description": "نووسین: حەمەی لەیلا", "poem_text": "کۆتری سپی\nنامەی ئاشتی\nوڵاتێکی زامداری بۆ مێژوو ئەبرد\nڕاوچی هاتن\nدێو جامەیان بۆ ڕاگرت و\nدەسڕێژیان کرد\nلە پڕ زەوی زریکاندی\nئاسمان لە خەو ڕاچلەکا\nخوێنی کۆتر\nدڵۆپ\nدڵۆپ\nبە سەر هەموو دنیا تکا!"}, {"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "بۆ کاوە - شاهۆ - نیما", "poem_description": "٦٨/٠١/٢٠<br>نووسین: حەمەی لەیلا", "poem_text": "ئەی کاوە گیان\nلە مێژساڵە\nزووحاک بە سەرمانا زاڵە\nبادەی جامی مارەکانی\nخوێنی لاوی کرچ و کاڵە!\nئەی شاهۆ گیان\nچیا دەبێ، لە دەروونیا\nبچریکێنێ لوولەی تفەنگ\nئەوینداران بۆ ئازادی\nلە سەر دوندی\nبڵێن قام و بەستە و ئاهەنگ\nکاوەی دلێر\nبۆ ڕاپەڕین چیای ئەوێ\nبۆ حەسان و پاڵ پێوەدان\nقەڵای ئەوێ\nئەی نیما گیان!\nپەلکەی کچی هیواکانم بهۆنەوە\nوشە یاخییە بێ لانەکان\nدەستەمۆکە، وێنەی فیشەک\nشیعرێک بڵێ بۆ هەژاران ببێ بە چەک\nشاهۆ - کاوە!\nمن بەڵێنم بە گەل داوە\nحەماسەیەک بخوڵقێنن\nنیما بیکا بە هۆنراوە!"}, {"poet": "جەلال مەلەکشا", "poet_description": "['ناو : جەلال مەلەکشا', 'لەدایکبوون : ٢٦٥٠-٢٦٥١ی کوردی؛ مەلەکشای سەرێ، پارێزگای کوردستان', 'کۆچی دوایی : ١٠ی خەزەڵوەری ٢٧٢٠ی کوردی؛ سنە']", "book": "شیعرەکان", "poem_title": "زیندانی", "poem_description": "٧١/٠٣/٢٥<br>نووسین: حەمەی لەیلا", "poem_text": "له نێو ژووره تاکەکەسیه تەنگەکەمدا\nهەڵکوڕماوم!\nکارەساتێک بەڕێوەیه\nلەو دێو دیوار\nوەردیانەکەم ڕاوەستاوه\nدەلاقەیەکی بچکۆڵه\nله سەر سینگی دەرکەکەیه و\nداخراوە!\nکۆترە باریکەی خەیاڵم\nتامەزرۆیه هەڵفریت تا\nپەڕپەڕووچکەی ئاسمانی کاکی به کاکی!\nجار به جارێ\nوەردیانەکەم\nدەلاقەکه دەکاتەوە و\nلێم دەڕوانێ\nئەو تاریکی دەبینێت و من رووناکی!"}]