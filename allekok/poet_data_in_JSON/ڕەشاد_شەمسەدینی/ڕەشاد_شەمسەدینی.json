[{"poet": "ڕەشاد شەمسەدینی", "poet_description": "['ناو : ڕەشاد شەمسەدینی', 'ناسناو : بێبەش']", "book": "بەیتی مام ڕێوی", "poem_title": "چەن وتەیەک لەمەڕ شاعیر و بەیتی مام ڕێوی", "poem_description": "نووسین و ئامادەکردن: کەماڵ ڕەحمانی", "poem_text": "دەقی &#39;بەیتی مام ڕێوی&#39;م لە وتارێکی کاک عەبدوڵڵای سەمەدی وەرگرتووە. نێوی وتارەکە &#39;بەیتی مام ڕێوی، تەنزێکی بەهێز و سەرکەوتووی ئەدەبی کوردی&#39;یە. دەو وتارەدا، بەر لە بەیتەکە، پێشەکییەکی درێژ سەبارەت بە تەنز و تایبەتمەندییەکانی بەیتەکە نووسراوە و هێندێکیشی زانیاریی سەبارەت بە شاعیری بەیتەکە تێدایە. ئەوەی لە خوارەوە دەیخوێننەوە چەند کوتی هەڵبژاردە لەو پێشەکییەی وتارەکەی کاک &#39;عەبدوڵڵای سەمەدی&#39;یە: \nلە بەیتی مام‌ ڕێویدا، ڕێوی لەگەڵ باڵندە جۆراوجۆرەکان ڕووبەڕوویە و هەر یەکەش زمان و بۆچوون و بەڵگەی تایبەتیی خۆی پێویستە. ڕێوی لەگەڵ کەڵەباب بە چەشنێک و لەگەڵ لەگلەگ بە چەشنێک و لەگەڵ پەپوو و کەو و کۆتریش هەرکام بە چەشنێک دەدوێ. سەرەڕای ئەوە، قورسی و گرینگیی کارەکە بەوە دووقات دەبێ کە ڕێوی بۆ هەرکام لەم باڵندانە، دوو دەستە بەڵـگەی پتەوی دژ بە یەکی پێویستن. یەکەم بۆ فریودان و سواری کەر کردنیان، دووەم بۆ تاوانبارکردن و خواردنیان. وردی و ژیریی بابەتەکە لێرەدا پتر خۆ دەنوێنێ کە هەر ئەو مەبەستانەی لە قۆناغی هەوەڵدا بە تاریف و پێهەڵـگوتن لەسەر باڵندەکان حیساب دەکرێن، لە قۆناغی دووەمدا بۆیان بە تاوان و خراپە دەژمێردرێ و پێی مەحکووم دەبن! لە ڕاستیدا لووتکەی ئەم شاکارە، هەڵسەنگاندنی ئەم دوو لایەنەیە و خاڵی بەرچاوی ئەم لووتکەیەش، هەڵسەنگاندنی ئەم دوو لایەنەیە لە باسی پەپووسڵەمانەدا. \nڕێوی لە مەحکەمەکەی خۆیدا، لێکدا لێکدا لە وشەگەلی وەک: موڕتەد، کافر، فاسق، بێ دین، مەلعوون، … کەڵک وەردەگرێ، تەنیا بۆ ئەوەی دادگاکە پێوەندی بدا بە لایەنی شەرعی و لە بازنەی مامەڵەی تاکەکەسی و کێشەیەکی ناوخۆیانەی دوور بخاتەوە و گرێی بدا بە مەیدانێکی بەرفراوانی کۆمەڵایەتی و ئایینی! بەڵام سەرەڕای ئەم خاڵە بەهێزانە، لایەنی لاوازی کارەکە بەر لە هەموو شت لەوەدایە کە دانەر، ئاگا یا نائاگا ئاکامی داستانەکە لەم بەرفراوانییەدا، دەبەستێتەوە بە کێشەیەکی کۆمەڵایەتی و مەبەستەکە دێنێتە سەر گرانفرۆشی! هەر وەک وا نیشان بدا کە تەنیا مەبەستی هەر ئەوە بووە و بەس؛ داستانەکە بەم بابەتە بچووکەوە دادەکوژێنێ. \nلاوازییەکی تر لەم کارەدا، هەندێ عەیبی شێعری و لەگەڵ یەکتر نەخوێندنەوەی کێش و سەروا و ڕەدیفە، کە ژمارەیان لە سەرجەمی داستانەکەدا زۆر نییە و تەنیا لە چەند جێیەکی بەیتەکەدا بە زەقی خۆ دەنوێنن. ئەم دوو لایەنە لاوازە، لە بەرامبەر دوو لایەنی بەهێزدا ڕاوەستاون. یانی: ١. کێشەیەکی گەورە و گرینگی کۆمەڵایەتی، وەک کەڵک‌وەرگرتن لە کەشیدە و نوێژ و ڕۆژوو بۆ فریوی جەماوەر، کێشەیەکی وەک گرانفرۆشی بۆ کراوەتە ئاکام. ٢. تێکەڵ بوونی هەندێ دێڕی عەیبدار و لە ڕوانگەی شێعرییەوە لاواز و ناتەواو، بە سەدان شێعری پتەو و قورس و قایم و لە لانی شێعرییەوە بێ خەوش و سەرکەوتوو. \nئەم دوو خاڵە، دەرگای هەندێ شک و گومان بە ڕووی ڕەخنەگری بابەتەکەدا دەکەنەوە و نەویستە، هەندێ نیشانەی پرسیار دەخەنە ڕوو. \nبەڵام با ئەوەش بگوترێ کە عەیبی شێعری، لە وەها بەرهەمێکی تەنزدا، کە ڕووی دەمی لە ڕەشایی جەماوەرە و زۆر لە فولکلۆر نزیک دەبێتەوە، جێی سەرنج نییە و مامەڵەی عەیبی شێعری لەگەڵدا ناکرێ. \nداستانی ئەم بەیتە، فۆلکلۆرە و کاک ڕەشاد داستانەکەی لە فۆلکلۆر وەرگرتووە و بە زەوق و سەلیقە و لێهاتوویی خۆی دایڕشتووەتەوە و بە نوکتەی ورد و جوانی کۆمەڵایەتی ڕازاندوویەتەوە و لە ڕاستیدا توانیویەتی بە کەڵک وەرگرتن لە دەقە فۆلکلۆرییەکە و لەسەر هەمان بنچینە، شتێکی تازە بخولقێنێ. دەقی داستانە فۆلکلۆرییەکەش یەکەمجار بە نووسراو، لە کتێبە بەنرخەکەی &#39;ئۆسکار مان&#39;دا هاتووە. \nڕەشادی شەمسەدینی(بێبەش) سەبارەت بە خۆی و بەرهەمەکانی دەڵێ: &#39;ناوم ڕەشادە و کوڕی ئەمانوڵڵابەگم، لە عەشیرەتی بەگزادەکانی بۆکانم و لە ساڵی ١٣١٨ی هەتاوی(١٩٣٩ی زایینی) لە گوندی عەیشابادی ناوچەی ئێڵ‌تەیموور (یاڵتەمر)ی موکریان، لە دایک بووم. ئەمانوڵڵابەگی باوکم، کوڕی مستەفابەگی کوڕی گەنجاڵی بەگە. گەنجاڵی بەگ لە مەدینە کۆچی دوایی کردووە و هەشت کوڕی لە دوا بەجێماون: ئاغا ئەحمەد بەگ، مەحموود بەگ، حاجی مۆمن خان، ئاغا ڕۆستەم بەگ، مستەفابەگ، قۆچ بەگ، ئاغالە، ڕەشید بەگ. زۆربەی شێعرەکانم تەنز و ڕەخنەن لە بیروبۆچوون یان داب و نەریتە دزێوەکانی کۆمەڵ. خۆشم لە ناو خەڵکا بە قسەخۆش و نوکتەوێژ ناسراوم و لە باری شێعریشەوە، جەماوەر بە شاعیری بەیتی مام‌ ڕێویم دەناسن. ئەو بەیتەم لە زستانی ساڵی ١٣٤٥ داناوە. بە ڕای خۆم، بە سەرکەوتووترین کارمی دەزانم. هەڵبەت ناوەرۆکی بەیتەکە، لە چوارچێوەی داستانێکی کورتی فۆلکلۆردا، هەیە و من بە منداڵی لە خوشکی خۆم بیستبوو. بەڵام لەو ساڵەدا من بە هۆندنەوەی خۆم دامڕشتەوە و وێنە و پەیڤی تازەم خستە سەر و بە شێوەی تەنزێکی کۆمەڵایەتی، لە سەر کاسێت بڵاوم کردەوە."}, {"poet": "ڕەشاد شەمسەدینی", "poet_description": "['ناو : ڕەشاد شەمسەدینی', 'ناسناو : بێبەش']", "book": "بەیتی مام ڕێوی", "poem_title": "ڕۆژێک یەک ڕێویی پیری فێڵەباز", "poem_description": "نووسین و ئامادەکردن: کەماڵ ڕەحمانی", "poem_text": "ڕۆژێک یەک ڕێویی پیری فێڵەباز\nنەقشەی ئایندەی بۆ خۆی دەکرد ساز\n\nدەیکوت من دەبێ دوو ڕێگا بگرم\nیا ڕاوێ بکەم، یا بۆخۆم بمرم\n\nئەمجار دەیفەرموو فکرم بڵاوە\nئەمە تەواوی خەیاڵ پڵاوە\n\nکوا تۆ بە پیری ڕاوت پێدەکرێ؟ \nئەحمەق ڕێویی پیر هەر دەبێ بمرێ! \n\nچونکین بەرەوژوور، یا سەربەرەوخوار\nکەوتووی، ناتوانی هەڵێی وەکوو پار\n\nجا چون ئەمڕۆکە قەوەم نەماوە\nڕۆژی حیللەیە و کەڵەک و داوە. \n\nوا چاکە ئەلعان ببم بە حاجی\nپەیدا کەم بەرماڵ، تەسبیحی ناجی\n\nدەس کەم بە زیکر و بە نوێژ لەسەر بەرد\nلە سەرمی بەستم کەشیدێکی زەرد\n\nبا بڵێم حاجیم و دێمەوە لە حەج\nتۆبەم کردووە و ناگرم ڕێگای کەج\n\nدەڵێم بەم شوکرەی حەج بۆم بوو مەوجوود\nتۆبە لە زینا و درۆ و پووڵی سوود\n\nچون حاجیم، قازیم، بەڵەدم، مەلام\nهەژار و فەقیر هەستن بێنە لام\n\nچۆن بڵێم: ها! گەنم بە پەنجا تمەن، \nئەمجار ڕۆڵە گیان بیفرۆشە بە من\n\nبۆت حیساب دەکەم بە پازدە تمەن\nمن دۆستی بابتم، چۆن دەبمە دوژمن؟ ! \n\nمن تۆبە، حیللەی ئاوا ناگێڕم\nمن عاشقی دینم، کوا عاشقی زێڕم؟ \n\nئەو تەبلیغاتە کە بکەم تەواو\nبیکەمە دەسماڵ بۆ بەستنی چاو\n\nتەواوی مەلان فریو دەخۆن بۆم\nئەمجار دەتوانم یەک یەک بیانخۆم. \n\nمام‌ ڕێوی فکری هێنا سەر ئەوە\nکەرێک پەیدا بکا بەم نیوەشەوە\n\nهەستا لە ڕێوە کەری پەیدا کرد\nکەشیدەی زەردی بۆ سەری ساز کرد\n\nلێی سواری کەر بوو بە کەشیدەوە\nکەڵەبابێک دیی، واقی بردەوە! \n\nوتی: عەجایب، باوەڕ ناکرێ! \nدەبێ بۆ کوێ بچێ بە سواری کەرێ! \n\nکە لێی خورد بۆوە و زانی ڕێوییە\nقاتڵی ئەوە و دەعبای کێوییە\n\nکەڵەشێر کوتی: چاکت دەناسم\nگەرچی قاتڵمی و من لێت هەراسم\n\nلە بۆ کوێ دەچی بەم کەشم و نەشمە\nتۆ و مامە ڕێوی، ئەم ڕیش و پەشمە؟ ! \n\nبەم کەشیدەوە، بەرماڵ و تەسبیح\nبەم زیکر و ویردەی دەیفەرمووی فەسیح\n\nلە بۆ کوێ دەچی و مەقسوودت کوێیە؟ \nئەم کەشیدەیەت لەبەرچی پێیە؟ \n\nوتی خۆ ئەتۆ قورئان دەزانی\nبە لای خۆت مەلا و ساحێب ئیمانی\n\nچۆن تۆ عالم بی و شەرع بزانی\nقەتت نەچووبێ نوێژی بەیانی\n\nنازانی ئەمن دەچم بۆ حەجێ؟ \nچۆن پیاوی عالم بە سەهوو دەچێ؟ ! \n\nتۆ ئەهلی عیلمی بۆ حەجێک ناکەی؟ \nخێر و سەوابێک بۆخۆت پەیدا کەی؟ ! \n\nئاخری و ئاقیبەت مەلای هیچ نەزان\nبە بارەقەڵڵا و تەعریفاتی جوان\n\nبێ وەی هیچ بڵێ، فریوی خوارد بۆی\nچوو لە پشتەوە سوار بوو وەکوو خۆی. \n* * *\nئەمجار مام ‌ڕێوی، زاڵمی دەرەبەگ\nوەندە نەڕۆیی، گەیشتە لەگلەگ\n\nبانگی کرد لەگلەگ: ڕێبوار لە بۆ کوێ؟ \nلە بۆ چ لایەک تەشریفو دەچێ؟ \n\nڕێوی بانگی کرد: باوکەکەم! حاجین! \nدەڕۆین بۆ مەککە و بە حەج موحتاجین! \n\nبا کەر ماندوو بێ و جێگاش بگری\nچونکی ئیسلامی و ئاخری دەمری\n\nکە بۆم ڕێگایە بێی بە دڵی کەباب\nمەجبوورم دەتبەم وەکوو کەڵەباب\n\nوتی: مام‌ ڕێوی! تۆ زیددی منی\nکوا جێی باوەڕی؟ بە من دوژمنی\n\nکە بیانوو نەگری و قەسەم بخۆی بۆم\nمنیش دێم بۆ حەج، ڕەفیقی ئەتۆم\n\nوتی: هەزار جار بەم حەجەی دەیکەم\nهەتا بمێنم خەیانەت ناکەم\n\nبابم بە قورئان تۆبەم کردووە\nشوکر، بۆو لانەی، دڵم مردووە\n\nمن بۆیەت دەبەم بۆ ئەم ڕێگایە\nیا سوارم کردووە ئەئەو مەلایە\n\nمن ئەو ڕێگایەم دوو جار بڕیوە\nزۆر دەردی مار و بێ ئاویم دیوە. \n\nتۆ بۆ شەڕی مار سەرنێزەت پێیە\nحاجی و غازی ڕێی، بەهەشتت جێیە. \n\nئەمجار کەڵەباب، کە ئەو عالمە\nبۆیەم هێناوە بەم دەرد و غەمە\n\nمن لە خۆفی مەرگ یەکجار دڵتەنگم\nبۆیە بە دایم کز و بێدەنگم\n\nدەڵێم مەبادا بکەم وەفاتێ\nلە کاتی گیاندان مەلام نەگاتێ\n\nبا ببێ عالم لە پشت سەرینم\nتاکوو ئینشەڵڵا مەحفووز بێ دینم\n\nمەبادا شەیتان زەلـلە بکا پێم\nئاوری جەهەننەم بکا ماڵ و جێم\n\nبە ئەم قورئانە مەنزوورم وایە\nکە خوێندی مەلا و لە سینگی دایە\n\nجا گەر دێی بۆ حەج، فەرموو وەرە پێش\nکە ئیمانداری و ئەهلی ڕۆژوو و نوێژ. \n\nکە لەگلەگ بیستی مەوعیزەی تەواو\nلە حاندی ڕێوی دڵی بوو بە ئاو\n\nئیدی خۆی نەگرت، یەکجار بە گشتی\nلێی سواری کەر بوو، خۆی خستە پشتی. \n\nڕێوی لەگلەگی کە دی لە دواوە\nزەردێکی بۆ گرت و ئاوڕێکی داوە\n\nوتی: لەخۆڕا کردم بە ڕەفیق\nتا کەوڵی دەکەم پێوەی دەکەم دیق! \n\nگۆشتی لە کوێ بوو ئەو دار و بەردە؟ ! \nسەممی قاتڵە و سەبەبی دەردە! \n\nوتی: ڕازی ‌بە بە بەشی خودا\nچی لەگەڵ دەکرێ کە ئەوەش نەدا؟ \n\nڕێوی ئەو سەفەر ڕووی کردە لەگلەگ\nبە پۆزێکەوە عەینەن وەکوو بەگ: \n\nوا چاکە بڕۆین بۆ ماڵی مەکە\nخودا! لەو ڕێیە کۆمەکمان بکە! \n* * *\nوەندە نەڕۆیین لە شاخ و بەردێ\nکەوێک بانگی کرد لە پەنا زەردێ\n\nوتی: فێڵەباز! پیری زەمانە! \nباڵندەت نەهێشت پار ئەودەمانە\n\nئەلعان بۆ شێخی، چت لێ ‌بەسەر هات؟ \nئەو باڵندانە بۆ هاتوونە لات؟ ! \n\nوا چاکە بڕۆی لە پێشیان لاچی\nمن کەوی ڕاو بووم لە لای قەرەچی\n\nتۆ چەتە و دز بووی لە پشت چادرەکان\nبۆ سیرمە کۆنێ ملی خۆت دەشکان! \n\nئەمما کەشیدە یێکجار هەرزانە\nلە بۆ ئیعتیبار فێڵێکی جوانە. \n\nئەرێ مام حاجی کەشیدە پۆشی! \nلە کوێیان دەخۆی وا کەیف خۆشی؟ ! \n\nڕێوی هاتە جواب، وتی: مامە کەو! \nئازا و بەکاری فڕین و بدەو\n\nتوخودا نەسووحیش خراپ نەبوو زوو؟ \nبێ ئیمان نەبوو وەک ئەرمەنی و جوو؟ \n\nبۆچی لە پاشان کە ڕجووع بۆوە\nخواش لێی قەبووڵ کرد مسوڵمان بۆوە؟ ! \n\nخودا فەرموویە: هەر گا مسوڵمان\nلە پێش مردنی بخوازێ ئەمان\n\nدەیبەخشم، فەوری ڕوحمی پێدەکەم\nگوناهی پێشووی بۆ حیساب ناکەم. \n\nمن تۆبەم کردووە، بە لای خۆی حاجیم\nشاهیدی خەتمە، تەسبیحی ناجیم. \n\nنابینی حاجیم، کەشیدەی سەرم؟ \nپێتوایە بۆ گۆشت ئیمانم بەرم؟ ! \n\nکەسێک دەست بگرێ بە قوفڵی مەکە\nنەعووزوبیللا، کاری وا دەکا؟ ! \n\nتۆ بۆیە ئەلعان لە من زەنینی\nئیشی ئەوەیە بۆخۆت بێ دینی. \n\nمن لەبەر بابت کە دۆست بوو بە من\nدڵسۆزی تۆشم، نابم بە دوژمن\n\nبۆیەت پێدەڵێین وەرە لەگەڵمان، \nچبکەین، بە ئەتۆ ڕوون دەبێ دڵمان. \n\nخودالێخۆشبووی باوکت نەماوە\nئەو وەسیەتنامەی بۆ من داناوە؛ \n\nنووسیویە: حاجی! لە پاش مردنم، \nلە پاش ناشتن و تەڵقین کردنم، \n\nهەرکات بۆ حەجی سێووم ڕۆیشتی\nکە ساحێب دینی و ئەهلی بەهەشتی\n\nکوڕەکەم لەگەڵ خۆت بۆ حەجێ بەرە\nئیجازەی بدە سوار بێ لەم کەرە. \n\nئاوای نووسیوە لە کاتی ژیانی\nخودا عەتا کا بە ئەو ئیمانی. \n\nچون خوالێخۆشبووی باوکت مردووە\nئەو وەختە عەهدم لەگەڵ کردووە\n\nکە بچمە حەجێ، ڕۆڵە تۆش بەرم\nئەگەر دەرنەچێ و بتۆپێ کەرم\n\nلەسەر ئەم عەهدەم، ئەگەر بمێنم\nوەسیەتی بابت بەجێ دەهێنم. \n\nتۆش ڕەفیقم ‌بە لە حەج کردنم\nکوڕی جوانچاکی خاڵ لە گەردنم! \n\nئەجەل لە شوێنی هەموو کەس وێڵە\nکێی مۆڵەت داوە بڵێ جحێڵە؟ ! \n\nناتکەم نەسیحەت بە کینە و دەهۆ\nمن قاتڵم سەگە و تۆ پیرەهەڵۆ\n\nچون ئاقیبەتی هەمووی مردنە\nڕۆژی تۆبەیە و پەنا بردنە! \n\nئێمە ساحێبی دوژمنی وا بین\nدەبێ بەدین و دۆستی خودا بین\n\nجا تۆش بۆ نایەی بچین بۆ حەجێ؟ \nببیە ڕەفیقمان تاقەتمان نەچێ؟ \n\nکەو فریوی خوارد، سوار بوو لەخۆوە\nئەوەی دەیزانی، لە بیری چۆوە. \n\nحاجی بە حیللە و بە کەشیدەی زەرد\nکەوی هێنا خوار لە ڕەوەز و بەرد\n\nکە سوار بوو، وتی: ڕۆڵەی شیرینم! \nڕەفیقی حەج و ڕێگای یەقینم! \n\nوەختی نوێژ هاتووە، چبکەین لە بۆ ئاو؟ \nبگرین لە سەری دەستنوێژی تەواو. \n\nچون ڕۆژ درەنگە، لە تاوان گێژم\nدڵم دەتۆقێ بفەوتێ نوێژم. \n\nوتی: دابەزن، یێکجار ماندوو بووم\nکە ئاو نییە، نوێژم بکەم بە تەیمووم. \n\nئەم سەفەر حاجی لە کەر هاتە خوار\nهەڵیگرت بە خاک تەیەممووم دوو جار\n\nکە نوێژەکەی خوێند و ئاوڕی داوە\nکەشیدەی سەری بە با کراوە. \n\nفەورەن کەشیدەی بەستەوە لە سەر\nساز بوون هەموویان، لێی سوار بوون لە کەر\n\nسەریان سوڕ مابوو لە نوێژی ڕێوی\nکە بە تەیەممووم دایبەست لە کێوی\n\nوتیان بە یەکتر: ئێمە نەزانین\nکوا خاوەن عەقڵ و ساحێب ئیمانین؟ \n\nبۆ دەبوو ئەووەڵ باوەڕ نەکەین پێی\nلەو زاتە گەورە ئەمین نەبین لێی؟ \n* * *\nلەسەر ئەم نەقڵە و ئەم بەحسە جوانە\nبەرەو مەدینە، کە بوون ڕەوانە\n\nوەندە نەڕۆیین، کە سوار بوون هەموو\nلەبن کەڵەکێک بانگی کرد پەپوو؛ \n\nوتی: لە بۆ کوێ لێی سوار بوون بە ناز؟ \nئێوە و ڕەفیقی ڕێوی حیللەباز؟ ! \n\nنازانن ئەوە لە بنەوە بڕە؟ \nبێ دین و مەلخۆر، جووچکە زگدڕە؟ \n\nوتیان: مام پەپووی وریای بە شعوور\nوا بانگمان دەکەی، دەخوێنی لە دوور\n\nچ حەددت هەیە بڵێی بەم زاتە\nکە کەوتنە شوێنی مایەی نەجاتە\n\nئەعازەنەڵڵا بڵێی بێ دینە\nلە ڕێگای بوغز و حەسەد و کینە. \n\nپەپوو هاتە جواب، وتی: براکان! \nقەسەم بە شێخان، بە دەستەی پاکان\n\nناتانباتە حەج، برای هاودینم\nلە نیوەشەودا مەرگتان دەبینم\n\nڕێوی هاتە جواب، وتی: مام پەپوو! \nخۆ بابت وەک تۆ بێ ئیمان نەبوو! \n\nمن بابتم دیوە لە لای سولەیمان\nزۆر مسوڵمان بوو، یێکجار بە ئیمان\n\nهیند خۆشەویست و پایەبەرز بوو\nئیتاعەی نەبی لە لای فەڕز بوو\n\nحەزرەتی سولەیمان لە کاتی ژیانی\nئەو پێغەمبەرە گەورە و نوورانی! \n\nکردی بە وەزیر، بۆ تەگبیر و ڕا\nلە سەر باوکتی کرد ئەو تاجە پەڕە\n\nزۆرم پێ حەیفە ئەلعان ئی ‌تۆیە\nچون پیشەت خواردنی سوێندی درۆیە. \n\nلە بیرمە بابت لە خزمەت نەبی؛ \nیادی بەخێر بێ و عەفوو بێ ڕەببی! \n\nڕۆیی لە بۆ حەج، بۆ کردنی تەواف\nلەبەر خودای خۆی، بە دڵی پاک و ساف\n\nزۆر حەیفە ئەتۆ عەولادی ئەوی\nچون تۆ بە جارێک شانت کرد نەوی! \n\nپێم بە تەما نی ئەتۆ بمری\nوا ڕێگای فەڕز و تاعەت دەگری! ؟ \n\nلە بری بۆ ڕەزای خواوەندی جەلیل\nحەجمان لەگەڵ کەی ببی بە دەلیل\n\nکەچی جەنابت مانعی حەجی\nئینشەڵڵا ئەتو بۆ بەهەشت ناچی. \n\nپەپوو کە بیستی ئەم نەقڵ و قسە، \nڕووی کردە ڕێوی، عەرزی کرد: بەسە! \n\nوتی: دەتەوێ وەکوو ئەمانە\nڕەگەڵ خۆتم خەی بەم بیانوە جوانە؟ ! \n\nئەو وەخت نیوەشەو بمبەیە کونێ\nلە شاخ و کێو و چڕ و بەندەنێ\n\nبیانووم پێ بگری و بمکەیە شامت؟ \nئەوە ئەمن نیم بکەومە دامت! \n\nڕێوی پێکەنی، قاقای بۆ کێشا\nوتی: زۆر سەیرە، قسێکی خۆشە! \n\nتۆ باوەڕ دەکەی بە هەوای نەفسم\nببەم شەڕەف و ئابڕوو و نامووسم؟ ! \n\nلەو ڕێگا پاکە، ڕەفیقانی خۆم\nئەعازەنەڵڵا، بچم بیانخۆم؟ \n\nئەم فکرە قۆڕە دەر بکە لە سەر\nوەرە بۆ حەجێ و لێی سوار بە لە کەر\n\nئەمەش بزانە، چون ئاخری دەمرم\nبە عەزمی خواردن هیچ مەلێ‌ ناگرم! \n\nبۆیەت پێدەڵێم تۆش تەشریف بێنە، \nبۆ ڕەزای خودا حەج بەجێ بێنە، \n\nدەزانم ئاخری هەمووی نەمانە\nکە وایە، ڕۆژی تۆبە و ئەمانە! \n\nدەغیل و ئامان بۆ ئەو ڕێگایە، \nبە فریوی شەیتان خۆت مەخە دوایە! \n\nبە حیللەی ڕێوی، ئاخری مام پەپوو\nچوو لە پشتەوە وەک ئەوان سوار بوو. \n\nکە سوار بوو پەپوو، ڕێوی بە گرژی\nکوتی: مام پەپوو! تۆ بۆچی قرژی؟ \n\nدڵی سافی تۆ بۆ حەج لە جۆشە\nڕەنگ بێ ئی ‌تۆ بێ ئەو بۆنە خۆشە! \n\nوتی: بە خۆڕا هێنام مام پەپوو، \nبەو بۆنە پیسەی مێشکی سەرم چوو! \n\nوتی: ڕازی بە بە تۆزە بۆنێ\nئەوە چاکترە لە سیرمە کۆنێ. \n* * *\nوتی: حاجێکان! با بەڕێ کەوین\nنەک وەختی بڕاو و فریا نەکەوین\n\nسواری کەری کرد هەمووی بە جارێ\nوەختی ڕۆژپەڕ و نیزیک ئێوارێ\n\nلە هەورازی دا و لە کەل سەر کەوت\nدوو کۆتر چاویان بە ڕێوی کەوت\n\nپێیان سەیر بوو ئەو خێڵ و بارە\nوا بە درەنگەوە و لەو لای ئێوارە\n\nکۆترەکان وتیان: ماندوو نەبنەوە\nبۆ بوونە ئەسیر دەستی ئەو جووە؟ \n\nوتیان: حاجییە و تۆبەی کردووە\nبۆو لانەی دەڵێن، دڵی مردووە. \n\nوتیان: چۆن باوەڕ دەکەن بەم گورگە! \nتۆبەی بە ڕاستی نەمان و مەرگە\n\nنازانن ئەوە قاتڵە بۆ ئێمە؟ \nچوار جووچکەی خواردووین، پەروەندەی پێمە\n\nڕێوی هاتە جواب؛ کوتی: کۆترەکان! \nبەم حەجەی دەچم، قەستەم بە قورعان! \n\nبە درۆ پیاوی پاک نابێتە دوژمن\nکەشیدەی سەرم شاهیدە بۆ من. \n\nقەلەسابوونی جووچکەی ڕفاندووی؛ \nخەجاڵەت نابی بە من دەڵێی جووی؟ ! \n\nئیفتیڕاو پێم کرد بەم کەشیدەوە\nئافەرین قاتڵی جووچکو دیتەوە! \n\nقەستەم بە خودا، لە ڕۆژی مەحشەر\nشکایەت دەکەم لە لای پێغەمبەر. \n\nگەر قاتڵی جووچکەم بە قسەی ئێوە\nکە بوختان ناکەن لەم شاخ و کێوە\n\nکوا شاهید بڵێ: &#39;بە ملم وەباڵی&#39;؟ \nکوا سەری جووچکەت؟ یا تووک و باڵی؟ \n\nئێوە دەفەرموون: پەروەندەم هەیە، \nئەگەر ڕاست دەکەن، ویژدانو هەیە، \n\nکوا عەکس و مۆر و ئیمزای کاغەزم؟ \nبە چ دەلایل قاتڵ و دزم؟ \n\nگەرچی پەروەندەو زیندوو کردنەوە\nلە پاش هەزار سوێند، بە درۆ کەوتنەوە، \n\nبۆ وەی لێو نەگرێ خودا غەزەب زوو، \nزەلیلو نەکا لە دەستی باشوو، \n\nکە بێنە حەجێ، ئازادو دەکەم\nهەرکتان دەبەخشم، ڕوحمو پێدەکەم! \n\nفەرماییشاتت وتیان زۆر جوانە\nحازرین بێین بۆ حەج لەگەڵ ئەوانە\n\nعەتا و بەخشینی ئەتۆ تەواوە\nترسی عەزابی خودامان ماوە! \n\nوتی: زامنم لە ڕۆژی مەحشەر\nبۆخۆم دەتانبەم بۆ لای پێغەمبەر\n\nدەڵێم: ئەم دوانە مەنسووبی منە\nوجوودی ئەمن بۆ وان زامنە\n\nئەمجار خۆ ئیدی قسەو نەماوە\nفەرموون! تەشریفو سوار بن لە دواوە! \n\nکۆترەکان سوار بوون لە دوای پەپۆوە\nدەگریان بە جووت، هەرکیان پێکەوە. \n* * *\nئەمجار مام‌ڕێوی، بەم کۆڵ و بارە\nکەوتە خەیاڵ و غەم و پەژارە\n\nوتی: من دەبێ کارێکی وا بکەم\nئەشکەوت و کونێک بۆیان پەیدا کەم\n\nوتی: براکان! ئەوە شەو داهات\nڕۆینمان پێ ناکرێ، ناگەینە ئاوات\n\nوەرن بۆ ئەمشۆ جێیەک دەزانم\nهێللانەی خۆم بووە و جێگەی شەوانم\n\nبا بچین بخەوین، سەرم دەکا ئێش\nتاکوو سبحەینێ هەڵدەستین بۆ نوێژ\n\nوتیان زۆر چاکە، هەموو حازرین\nبۆ تۆ موتیع و عەبد و نۆکەرین\n\nتێکڕای وەپێش دا، بۆ نێو ئەشکەوت\nبردنیە لای ژووروو، لە دەرگا خەوت. \n* * *\nلە نیوەشەودا کەڵەبابە سوور\nبە عادەتی خۆی، خوێندی &#39;قووڕە قووڕ&#39;\n\nڕێویش کە لە خودای دەویست ئەئەوە\nبیانوێک هەڵکەوێ بەم نیوەشەوە\n\nهاتە جواب، وتی: مەلای بێسەواد! \nگووم بە قەڵەم و شاقەلی کەوات! \n\nبۆ بێدەنگ نابی، قاتڵی گەندوگوو\nبەم قووڕە قووڕە مێشکی سەرم چوو\n\nنازانی شەڕە بانگی نیوەشەو\nدووهەزار هەتیو هەڵدەستێ لە خەو؟ ! \n\nشەرع نەزانی، بێ ئاقڵی نەفام! \nویژدان مەحکوومت دەکا بە ئێعدام. \n\nکە دای پەلامار گرتی گەردنی\nبوو بە قابیس و پەیکی مردنی\n\nحاجیی بێ ئیمان، بەم شکڵ و وێنە\nبە عومری مەلای دوایی پێ هێنا. \n* * *\nلە پاش ئێعدام و هەرا و چەقەچەق\nلەگلەگیش دەستی کرد بە تەقەتەق\n\nکە حاجی زانی ئیعتیباری چوو\nڕۆژ مەعلووم بکا، هەڵدەفڕن هەموو\n\nتووڕە بوو، وتی: درێژی زەلام! \nبۆ چۆکت دەگێم، پێت وا کەر و گام؟ ! \n\nنازانی شەرعەن ئەم تەقەتەقە\nچەند لە بۆ ئیسلام مەکرووهـ و ڕەقە؟ ! \n\nمەخسووسەن خەڵک لە ئەم هاوینە\nلە بەر چەتە و دز، یێکجار زەنینە\n\nناترسی لە دێ هەڵبستێ هاوار؟ \nبێن دەسگیرمان کەن لە ئەشکەوت و غار؟ \n\nچون تۆ دەتەوێ بمدەی بە گرتن\nبمدەی بە دوژمن بۆ ئێعدام کردن\n\nخاینی بێ شەڕەف، بێ عەقڵی نەزان! \nئەلعان مەحکوومی بە مەرگ و نەمان\n\nفەوری پێیداهات، لە هەڵۆ گشتتر\nکەوڵی کرد لەگلەگ، کردی بە وشتر\n* * *\nلە پاش خواردنی لەگلەگی برا\nکەویش قاسپ و هۆڕ کردی بە هەرا. \n\nکە ڕێوی بیستی قاسپەقاسپی کەو\nبۆ بیانوو گرتن ڕاپەڕی لە خەو\n\nوتی: زۆڵە کەو قرتی بێ شەرم! \nبۆ بووکم بۆ دێ، بەزمت کرد گەرم؟ ! \n\nتۆ تەوهینت کرد بە ماڵی مەکە\nناکا بێیە حەج، خودا عەفووت کا! \n\nحیزباب! قاسپ و هۆڕ لەم کونە بەردە\nپێت وا بەندەن، ڕەوەز و زەردە؟ ! \n\nئەوە مەعلووم بوو، بێ ئابڕووی لۆتی\nهەزار حەجیش کەی تۆ وەکوو خۆتی. \n\nچون هەرزە و سووکی، بە سەری بابم\nمەحکوومی ئەلعان ببیە کەبابم! \n\nکە تاوی دایە، سینگی کەوی گرت؛ \nبە دەم ڕێوییەوە گیانی دەرچوو، مرد. \n* * *\nلە پاش خواردنی کەوی خاکسار\nپەپووسڵێمانکەش خوێندی دوو سێ جار\n\nهەروەندە بیستی بوو بوو بووی پەپوو\nلەویش تووڕە بوو، لێی ڕاستەوە بوو\n\nتووڕە بوو، وتی: من بێ حەق و مز\nبۆیەم هەڵگرتی، باوک چەتە و دز\n\nکە تۆبە بکەی لە شوێن و دابت\nنەک بچێوە سەر خوو و ڕەوشتی بابت\n\nبابە سەگەکەت لە پێش تۆپینی\nگووی سەگ بە گۆڕ و مەزهەب و دینی، \n\nلە بارەگاهی ڕەسووڵی خودا\nیەعنی سولەیمان، ڕووحم بێ فیدا\n\nنەترسا لە مەرگ، ئەو تاجەی دزی\nکە ئاخری تۆپی و لە گڵدا ڕزی\n\nئەلعان ئەم تاجە تۆ ناوتە لە سەر\nبە قانوونی من، شەرعی پێغەمبەر\n\nچون ئەلعان لە تۆ ئاشکرا بووە\nباوکت دزیویە و ئەویش مردووە\n\nبە جێگای باوکت ئێعدامت دەکەم\nبەم مەکەی دەچم، ڕوحمت پێ ناکەم. \n\nکە تاوی دایە، سەری پەپووی گرت\nجەرگ و ڕیخۆڵەی بە گۆڕێ وەرکرد. \n* * *\nئەمجار مام ‌ڕێوی بە کەیفی تەواو\nبە خۆی کوت: حاجی! ئاوا دەبێ ڕاو! \n\nئەمجار کۆترەکان بە هەوای جاران\nبە گممە و ناڵە فرمێسکیان باران. \n\nڕێوی ڕووی کردە دوو کۆتری فەقیر\nوتی: پێموابوو پێکاون بە تیر! \n\nبۆ بابو مردووە، بۆی دەگێڕن شین؟ \nمەلعوونی موڕتەد! فاسقی بێ دین؟ ! \n\nبۆ ناڵێن بە من چیو لێ قەوماوە؟ \nکامەتان بابو مردوە و نەماوە؟ \n\nوتیان: عەرزت کەین دەردمان تەواوی\nدوو قەلمان دۆستە، دەگەڵ مراوی\n\nکە ئیجازە بدەی، بەوە بڵێم بڕۆ\nمن بارمتە بم لە خزمەت ئەتۆ\n\nئەلعان هەر سێکیان دێنێتە حوزوور\nلە سایەی لوتفت، کارمان دەبێ جوور\n\nحاجی پێکەنی، کەشیدەی دانا\nوتی: زۆر چاکە! فێڵێکی جوانە! \n\nئیجازە دەدەم، پێی بڵێ بڕۆ\nهەرسێکیان بێنێ بۆ لای نیوەڕۆ. \n\nنێرە بە دزێوە، وتی بە مێوە: \nهەستە بگەڕێ لەم شاخ و کێوە\n\nدەبێ تاجی و توڵە بە ڕێوی فێرە\nبە هەر نەوعێک بێ، بیهێنیە ئێرە\n\nکە مێوە فڕی، دەرچوو لە تەڵە، \nبە ڕاوچییەکی دی، دوو تاجی و توڵە\n\nکۆتر وت: دەبێ مەکرێ دەرێنم\nتوڵە و تاجیەکان بکەونە شوێنم. \n\nدەستی کرد بە لاق، بە باڵ هەڵاتن\nهەرسێکیان بە غار بە دوویدا هاتن\n\nبەم جۆرە بردی سێ توڵە و تاجی\nتا دەرگای ئەشکەوت، بانگی کرد: &#39;حاجی! &#39;\n\nوەرە ڕەفیقم هەرسێک لەگەڵە\nنازانم بۆ بوون بە تاجی و توڵە؟ ! \n\nوتی: برا گیان! مەیانهێنە پێش! \nگڵاومان دەکەن، دەمانبەن لە نوێژ! \n\nوتی: ئەوەتا، وات دەکەن عەرز\nبۆیەت پێدەڵێم، لێم بۆتە فەڕز\n\nدەڵێن: بێتە دەر، یا دێینە ژوورێ\nیا توڵە دەنێرین، دەبێ ببوورێ. \n\nوتی: ناکرێ دوور کەون کەمێ؟ ! \nڕازی بن بەوەی نوشتەیان دەمێ؟ ! \n\nکۆتر عەرزی کرد: کە نەڵێی وەرن، \nیەکسەر دێنە ژوور، هەر سێکیان کەرن! \n\nکە زانی ڕێوی چارەی ناچارە\nکەشیدە ئیدی بێ ئیعتیبارە\n\nدەستبەردار نابن، دەکەونە شوێنی\nبۆوەی نەیکوژن و نەڕێژن خوێنی\n\nبەرەوخوار هەڵات، وەندەی پێ نەچوو\nگێڕایانەوە و ڕێوی دەرنەچوو. \n\nڕێوی بە خۆی کوت: پیسم لێقەوما\nڕێگای خەلاسی و نەجاتم نەما\n\nزۆرم حیللە کرد بگەم بە مراد\nلە ڕێگای حیللە ئاوام بە سەر هات! \n\nکە تاجی لێیدا و توڵەی گەییە سەر، \nجەرگ و ڕیخۆڵەی ڕێوییان هێنا دەر. \n\nفریا نەکەوت بڵێ: ئەشهەدوو\nبە بێ ئیمانی وەفاتی فەرموو! \n* * *\nتەواوی حاجی ئەوڕۆکە ئاوا\nحەجیان بۆ فێڵ و کەڵەک و داوە\n\nتای قەند بە قەرز بە سێسەد تمەن\nزۆر سەیرە حاجی، ئیمانیش ببەن! \n\nچۆن قەند بە دە تمەن؟ ! کاری وا بێجێ! \nقەستەم بە خودا نەچوویە حەجێ\n\nبڵێی وەک ڕێوی، عاقیبەت خودا\nبە حیللەی حاجیان دوایی پێنەدا؟ \n\nکەوایە &#39;بێبەش&#39;، با هەڵیشکەوێ\nقەت لە بۆ کەڵەک، کەشیدەت نەوێ."}]