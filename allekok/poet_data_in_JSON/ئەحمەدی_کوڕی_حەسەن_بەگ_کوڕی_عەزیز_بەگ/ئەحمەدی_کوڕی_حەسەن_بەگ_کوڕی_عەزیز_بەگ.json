[{"poet": "ئەحمەدی کوڕی حەسەن بەگ کوڕی عەزیز بەگ", "poet_description": "['ناو : ئەحمەد حەسەن عەزیز', 'ناسناو : هەردی', 'لەدایکبوون : ٢٦٢١-٢٦٢٢ی کوردی، سلێمانی', 'کۆچی دوایی : ٧ی خەزەڵوەری ٢٧٠٦ی کوردی، سلێمانی', 'تەمەن : ٨٤ ساڵ', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ئەحمەد_ھەردی\\'>ویکیپیدیا</a>']", "book": "ڕازی تەنیایی", "poem_title": "بێ ئارامی", "poem_description": "سلێمانی - ١٩٣٨", "poem_text": "ئاخ و داخ و دەرد، لە دەست تەنیایی\nپەشێویی بێ حەد، دەردی بێ دوایی\n ئەم سەرسامییە\n بێ ئارامییە\n دڵ ناکامییە\n کەی دێ کۆتایی؟ \n\n\n***\n\n\nبۆ هەر کوێ ئەچم پێی خراپترم\nناسرەوێ دڵەی پڕ لە ئاگرم\n نە لە ناو گوڵزار\n نە لای خزم و یار\n نە لە دەشت و شار\n ئۆقرە ناگرم\n\n\n***\n\n\nلە دەست شار هەڵدێم، ئەچمە ناو گوڵزار\nلەوێش هەڵناکەم، دێمەوە ناو شار\n وەک ئارام نەماو\n دڵ و پێ سووتاو\n خانەی خەو ڕووخاو\n لە دنیا بێزار\n\n\n***\n\n\nکە بە تێکەڵ بوون وەها بێزارم\nبۆچ بەتەنیایی پەشێوە کارم؟ \n بۆ وەک ڕەنجەڕۆم\n وەڕەس بووم لە خۆم\n بۆ هەر کوێ ئەڕۆم\n دڵ بێ قەرارم؟"}, {"poet": "ئەحمەدی کوڕی حەسەن بەگ کوڕی عەزیز بەگ", "poet_description": "['ناو : ئەحمەد حەسەن عەزیز', 'ناسناو : هەردی', 'لەدایکبوون : ٢٦٢١-٢٦٢٢ی کوردی، سلێمانی', 'کۆچی دوایی : ٧ی خەزەڵوەری ٢٧٠٦ی کوردی، سلێمانی', 'تەمەن : ٨٤ ساڵ', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ئەحمەد_ھەردی\\'>ویکیپیدیا</a>']", "book": "ڕازی تەنیایی", "poem_title": "تانگۆی کوردی", "poem_description": "سلێمانی - ١٩٤١<br>پێداچوونەوە: بینایی دیدە", "poem_text": "تاقانە خونچەکەی باخی ژیانم\n زیندووکەرەوەی ئاواتی بێ گیانم \n ڕۆشنکەری ڕێگای ژین و مانم\n با لە دەستی ژینی پەستی شار و دێ، شار و دێ\n ڕاکەین و ڕوو بکەینە چۆڵ و هەردێ، ناو هەردێ\n تەنیا، وەک ئاسکۆڵەی کۆسار\n ڕوو بکەینە قەدشاخ و ناو گوڵزار\n\n\n***\n\n\nلە قەد پاڵی شاخی هەزار بە هەزار\nلە سای سێبەری درەختی ناو گوڵزار\n کونجێ بکەین بە هێلانە و هەوار\n دەست لە گەردن، تاکوو مردن، شۆخ و شاد، شۆخ و شاد\n خەمی دنیا بە ماچ بدەین بە باد، هەر بە باد\n گۆنات، هەڵمژم پڕ بە دەم\n سوور هەڵگەڕێی هێندە ماچی کەم"}, {"poet": "ئەحمەدی کوڕی حەسەن بەگ کوڕی عەزیز بەگ", "poet_description": "['ناو : ئەحمەد حەسەن عەزیز', 'ناسناو : هەردی', 'لەدایکبوون : ٢٦٢١-٢٦٢٢ی کوردی، سلێمانی', 'کۆچی دوایی : ٧ی خەزەڵوەری ٢٧٠٦ی کوردی، سلێمانی', 'تەمەن : ٨٤ ساڵ', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ئەحمەد_ھەردی\\'>ویکیپیدیا</a>']", "book": "ڕازی تەنیایی", "poem_title": "پەیامی یار", "poem_description": "سلێمانی - ١٩٥٨", "poem_text": "لە یارەوە: \n لە شۆخ و شەنگی پارەوە\n لە ڕازی... پڕ نیهانییا\n لە تەک شنەی بەیانییا\n پەیام لە یاری جوانەوە\n گەیشتە لام\n\n\n***\n\n\nبەرامەکەی\nگوڵاوی باخی نامەکەی\n کە ئاوی زیندەگانییە\n شەرابی کامەرانییە\n گوڵی هیوای ژیانەوە\n گوڵی هیوام\n\n\n***\n\n\nچ نامەیێ؟ \nچ پەنجەیێ، چ خامەیێ؟ \n ئەوەندە دڵ ئەکاتەوە؟ \n خەفەت لە بیر ئەباتەوە، \n ئەخاتە ناخی گیانەوە\n تەزووی بەتام؟"}, {"poet": "ئەحمەدی کوڕی حەسەن بەگ کوڕی عەزیز بەگ", "poet_description": "['ناو : ئەحمەد حەسەن عەزیز', 'ناسناو : هەردی', 'لەدایکبوون : ٢٦٢١-٢٦٢٢ی کوردی، سلێمانی', 'کۆچی دوایی : ٧ی خەزەڵوەری ٢٧٠٦ی کوردی، سلێمانی', 'تەمەن : ٨٤ ساڵ', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ئەحمەد_ھەردی\\'>ویکیپیدیا</a>']", "book": "ڕازی تەنیایی", "poem_title": "ئۆباڵی خۆت بە ئەستۆی خۆتە", "poem_description": "١٩٥٣", "poem_text": "بە دەستی خۆت کە جامت خستە سەر لێوت غەشیمانە\nئەگەر زەهریشی تێدا بوو، گوناهی خۆتە بیزانە\n\n\nهەڵە یا خود گوناهت کرد، لە کاتێکا کە بێهۆشی\nسزا و تاڵاوی هەرچی بێ، ئەبێ وەک بادە بینۆشی\n\n\nئەگەر پیاویت و ئەیزانی، کە وا ئۆباڵی کردارت\nلە ئەستۆی وردی خۆتایە، ئیتر بێسوودە هاوارت!"}, {"poet": "ئەحمەدی کوڕی حەسەن بەگ کوڕی عەزیز بەگ", "poet_description": "['ناو : ئەحمەد حەسەن عەزیز', 'ناسناو : هەردی', 'لەدایکبوون : ٢٦٢١-٢٦٢٢ی کوردی، سلێمانی', 'کۆچی دوایی : ٧ی خەزەڵوەری ٢٧٠٦ی کوردی، سلێمانی', 'تەمەن : ٨٤ ساڵ', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ئەحمەد_ھەردی\\'>ویکیپیدیا</a>']", "book": "ڕازی تەنیایی", "poem_title": "ئەی دیدە پەری", "poem_description": "سلێمانی - ١٩٣٩", "poem_text": "ئەی دیدەپەری بەو دەمە، بەو کوڵمە گوڵینە\nبۆ کەس نییە تاسەر، ئەوەرێ، ئەم گوڵی ژینە\nتاسەر نییە ئەم نازە، وەها دووری مەبینە\nئەو چاوە گەلاوێژە خەڵاتی کە برینە\n\nئەو زوڵفە کە ئێستاکە دووتوێی عەنبەری چینە\n\n\nڕۆژێکی کە دێ، تێکەڵی توێی خاکی زەمینە\n\n\n\nئەو گەردنە بێگەردە کە وەک تەختی بلوورە\nئەو لێوە کە وەک خونچە تەڕ و ناسک و سوورە\nئێستاکە بەبێ ڕەحمی سزای جەور و فتوورە\nلای وایە کە ژین فانی نییە و رێگەیی دوورە\n\nنایزانێ کە هەر پەنجەیێ لەم خاکی زەمینە\n\n\nکوڵمی دەهەزار لەیل و دەمی سەد مەم و زینە\n\n\n\nئەمرۆ دڵی بێچارە ئەبەی ئەیخەیتە ناو داو\nنایزانی سبەینێ ئەکەوی سەرکز و داماو\nئەو جوانییە ئەڕوات و لەچاو گوم ئەبێ وەک ئاو\nئەو ڕۆژە ئەبێ دائیمە هەر بێنیە بەرچاو\n\nتا ڕەحمێ بکەی ئێستاکە بەم زام و برینە\n\n\nسەرکز نەبی لەو جێگە بێ سامانی زەمینە\n\n\n\nئەم چەند قسەیەم وتوە بە تۆ ئێستە بەچاکی\nگەرچی ئەشیزانم دڵی بەردت نییە باکی\nمەڕوانەرە ئەمڕۆ کە بەڕوومەت گوڵی تاکی\nبڕوانە سبەینێ، کە لەناو دامەنی خاکی\n\nسەد لەیلی وەک تۆ بووە لەم ڕۆشنی ژینە\n\n\nئێستاکە لەناو جەرگەیی تاریکیی زەمینە"}, {"poet": "ئەحمەدی کوڕی حەسەن بەگ کوڕی عەزیز بەگ", "poet_description": "['ناو : ئەحمەد حەسەن عەزیز', 'ناسناو : هەردی', 'لەدایکبوون : ٢٦٢١-٢٦٢٢ی کوردی، سلێمانی', 'کۆچی دوایی : ٧ی خەزەڵوەری ٢٧٠٦ی کوردی، سلێمانی', 'تەمەن : ٨٤ ساڵ', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ئەحمەد_ھەردی\\'>ویکیپیدیا</a>']", "book": "ڕازی تەنیایی", "poem_title": "تەپڵی بەتاڵ", "poem_description": "١٩٨٣", "poem_text": "وەم زانی کە نامووس و حەیا نرخی کوڕانە\n\n\nڕاستگۆیی، وڵات پەروەری ئەنجامی ژیانە\n\n\nنەمزانی براکەم، هەموو ئەم ناوە زلانە\n\nوەک تەپڵی بەتاڵ، گەرچی زل و گەورەیە دەنگیان\nدەسکردی خەیاڵن لە ژیانا نییە ڕەنگیان! \n\n\n\nنەمزانی ئەتیکێتی سەدەی تازە ڕیایە! \n\n\nئادابی لە لایە ئەوی وەک لۆتی وەهایە\n\n\nفیزی ئەم و ئەو هەڵئەپەڕێنێ بە سەنایە\n\nکێ باوی هەبوو نۆکەرە ئەو، گوێ ئەلەقێنێ\nمەیموونە، تەشی ڕێسە، بە دڵ پیا هەڵئەخوێنێ! \n\n\n\nبەم جۆرە ئەڕۆیشت و لەبەر خۆیەوە ئەیووت: \n\n\nبڕوا کە نەکەیت یا کە نەبێ ئێستە کە دەمکوت\n\n\nفەرموو ئەوەگەل چۆنی ئەڵێم وایە کوت و مت\n\nگەورەی کە لەبەر پارە تەشی ڕستنە پیشەی\nبچکۆلەکەشی نۆکەرییە کاری هەمیشەی\n\n\n\nچەند ساڵە لە ڕێی ئەم گەلەدا، من کە ئەسووتێم\n\n\nکەس نرخی نەزانیم و هەتا تێنەگەیی لێم\n\n\nسا شەرتە کە میللەت ئەمە بێ، بیخەمە ژێر پێم\n\nهەرچەندە بەسەر زاری ئەبێ گەل مەبەسم بێ\nبۆ شوێنە ونی بەرزیی ئەو گورزی دەسم بێ\n\n\n\nئاوا بە ڕق و کینەوە هەنگاوی ئەنا بۆی\n\n\nپیلانی ئەکێشا بە خەیاڵ و خەوی بێ شۆی\n\n\nتا گەییە تەلارێک و کەمێ هاتەوە سەر خۆی\n\nوەک دوو دڵی یەک قاچی ببەستێتەوە تاوێ\nوەستا و لە پاشا چووە ژوورێ بە شەقاوێ\n\n\n\nلەو ڕۆژەوە هەرچی کە ئەزانی و نەئەزانی\n\n\nلەو کۆشکە هەڵی ڕشت و فرۆشتی بە نیهانی\n\n\nکۆتایی بە ژینی لەوە پێشی بەوە هانی\n\nلەو ساوە قەڵەمبازی ئەدا پایە بە پایە\nبۆ هەڵمەتە کاسەی گەلەکەی بوبووە سایە\n\n\n\nئینجا کە گەیی ئەو بە پلە و پایەیی ئەمڕۆی\n\n\nکۆبوونەوە لێی پایەپەرستانی وەکوو خۆی\n\n\nتاکوو بە تەشی ڕستن و بادانی درۆ بۆی\n\nسەودا لە پەنایا بکەن و جێ بفرۆشن\nپاڕوو بگلێنن بە شەو و بادە بنۆشن\n\n\n\nشەو مێزی شەرابی کە ئەڕازایەوە بۆ کۆڕ\n\n\nڕووناکی ئەبەخشی لە شەوا ویسکیی سەر مۆر\n\n\nجا پێک و سەری گەرم و قسە و بابەتی سەد جۆر\n\nهەر پەخشی ستایش بوو بە سەر کاکی بەڕێزا\nهەر گوڵ ئەکرا جا بە یەخەی خاوەنی مێزا\n\n\n\nتەنیا کە ئەبوو یا خەفەتی کاری ئەکرد تێی\n\n\nئەیدی کە قسەی هاودەمەکەی دێتەوە بەر گوێی\n\n\nبەم شێوەیە ئەیخوێندەوە ئەو نامەیە بۆ خۆی\n\nفەرمووتە ئەوەی خزمەتی ژێردەستی مەبەست بێ\nپێویستە وەکوو ئێوە مەزن بێت و بەدەست بێ\n\n\n\nپاکانە ئەکەیت بۆ هەوەسی نەوسن و برسیت؟ ! \n\n\nگوایا کە لەبەر خزمەتی گەل عاشقی کورسیت؟ \n\n\nکورسیت کە هەبێ دادی گەلی لێوە ئەپرسیت؟ \n\nقوربان! بە چ ڕەنگ پێت ئەکرێ خزمەتی کونجێ\nتا سوودی لەگەڵ سوودی سەری گەورە نەگونجێ\n\n\n\nخۆ گەر بیەوێ ئەو سەرە پیلانێ بتاشێ\n\n\nیا بۆ گەلەکەت سازی بکا کوورە و ئاشێ\n\n\nئەیبینی کە لەم دامەیەدا ئەتکەنە داشێ! \n\nئەوسا مەزنیت، دەرئەکەوێ خەون و خەیاڵە\nئەو گەورەییەی ئێوە وەکوو تەپڵی بەتاڵە! \n\n\n\nهەرچی وتبوو هاودەمەکەی گشتی وەها بوو\n\n\nپیلان و گەل و ڕۆڵەیی گەل ئاگر و کا بوو\n\n\nبۆ سوودی کەسانێ، ملی چەند ڕۆڵە شکابوو! \n\nلەم نەقشەیەدا، کاکی مەزن، پیادەیی شا بوو\nلافی مەزنی و گەورەیی ئەو هەر وەکوو با بوو! \n\n\n***\n\n\n\nئەوسا قسەکەی هاتەوە گوێ زۆر بە زوڵاڵی\nتۆ دەنگی دەهۆڵێکی وە یا تەپڵی بەتاڵی"}, {"poet": "ئەحمەدی کوڕی حەسەن بەگ کوڕی عەزیز بەگ", "poet_description": "['ناو : ئەحمەد حەسەن عەزیز', 'ناسناو : هەردی', 'لەدایکبوون : ٢٦٢١-٢٦٢٢ی کوردی، سلێمانی', 'کۆچی دوایی : ٧ی خەزەڵوەری ٢٧٠٦ی کوردی، سلێمانی', 'تەمەن : ٨٤ ساڵ', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ئەحمەد_ھەردی\\'>ویکیپیدیا</a>']", "book": "ڕازی تەنیایی", "poem_title": "خەرمانە", "poem_description": "١٩٥٣<br>پێداچوونەوە: بینایی دیدە", "poem_text": "چ سڕێکت لەناو دڵدا، حەشار داوە بەپەنهانی\nکە چاوت چەشنی ئاوێنە وەهابێ پەردە درکانی\nئەزانم دڵ هەیە، وەک مس، کە ژەنگ دێنێ بەئاسانی\nدڵی تۆ زێڕی تێزابە لە کوێوە ژەنگی هەڵهانی؟\nئەمانە گەرچی تێ ناگەم، بەڵام پێوستە بیزانی\n\nهەتا ماوم لەدنیادا، فریشتەی باخی ئاواتم\nبەدڵ هەرچەشنی خەرمانە، لەدەوری مانکی گۆناتم"}, {"poet": "ئەحمەدی کوڕی حەسەن بەگ کوڕی عەزیز بەگ", "poet_description": "['ناو : ئەحمەد حەسەن عەزیز', 'ناسناو : هەردی', 'لەدایکبوون : ٢٦٢١-٢٦٢٢ی کوردی، سلێمانی', 'کۆچی دوایی : ٧ی خەزەڵوەری ٢٧٠٦ی کوردی، سلێمانی', 'تەمەن : ٨٤ ساڵ', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ئەحمەد_ھەردی\\'>ویکیپیدیا</a>']", "book": "ڕازی تەنیایی", "poem_title": "دوو چەشن دڵداری", "poem_description": "١٩٨٣<br>پێداچوونەوە: بینایی دیدە", "poem_text": "ئەم دڵەی وەک بت پەرستێ ڕوو ئەکاتە چاوەکەت\nنوێژ ئەکا بۆ تیشکی چاو و زوڵفە تێک ئاڵاوەکەت\nگەرچی ئەیشێلی بە زەبری قۆندەرە و پێڵاوەکەت\nقەت بە دڵڕەق باست ناکەم، نایزڕێنم ناوەکەت\nچونکە ئەیزانم تەلاری یارە خواپێداوەکەت\nمەستی کردووی، بۆیە نابینێ لە عاستم، چاوەکەت\n\n\nباخەوان بۆ ئەو مەبەستە گوڵ ئەلاوێنێتەوە\nبۆ ئەوەی گەورەی بکا و بۆ پارە بیگۆڕێتەوە\nبیفرۆشێ بەو کەسەی خەڵقی ئەڕوتێنێتەوە\nبۆ ئەوەی مێزی شەرابی پێ بڕازێنێتەوە\nکچ لەلای ئێمە گوڵێکە، بۆیە پەروەردەی ئەکەن\nتا بڕازێنێتەوە مێزی شەرابی دەوڵەمەن\n\n\nڕەنگە لات وابێ کە گوایا یارەکەت مارەت ئەکا\nیا بە کەیبانووی تەلاری بەرزی ئەم شارەت ئەکا\nئەم خەیاڵەت خاوە، تووشی داوی ئەو مارەت ئەکا\nچونکە وەک گورگێکە، مەیلی ئەو لەش و لارەت ئەکا\nئەو بەتەنیا بۆ گوڵی سەر مێزی بادەی تۆی ئەوێ\nهەر کە جارێ بۆنی کردی، جا گوڵێکی نوێی ئەوێ\n\n\nئەو، گوڵی بۆ مێزی بادە و پۆکەر و یاریی ئەوێ\nواتە تۆی بۆ تێپەڕینی کاتی بێزاریی ئەوێ\nمن، گوڵم بۆ تۆوی باخی ژین و دڵداری ئەوێ\nیانی من، تۆم بۆ ئەوینی عومری یەکجاری ئەوێ\nتۆم ئەوێ وەک گوڵ لە باخی ماڵی مندا هەڵبدەی\nنەک گوڵی سەرمێزی ئیمڕۆ بیت و پێخوستی سبەی\n\n\nمن. ئەوینم هینی عومرە و، هی خەوی شەوگار نییە\nوەک خەوی خاوەن تەلار و خاوەنی دینار نییە\nهەر بووە و هەرگیز ئەمێنێ، هینی جاروبار نییە\nئاوی لێڵی کوێرە شیوێ چەشنی هی ڕووبار نییە\nجا ئیتر من قسەی خۆم پێ گەیانی، بێ درۆ\nحەز ئەکەی هەر وەک پەپوولە ڕوو لە ئاگر کە و بڕۆ!"}, {"poet": "ئەحمەدی کوڕی حەسەن بەگ کوڕی عەزیز بەگ", "poet_description": "['ناو : ئەحمەد حەسەن عەزیز', 'ناسناو : هەردی', 'لەدایکبوون : ٢٦٢١-٢٦٢٢ی کوردی، سلێمانی', 'کۆچی دوایی : ٧ی خەزەڵوەری ٢٧٠٦ی کوردی، سلێمانی', 'تەمەن : ٨٤ ساڵ', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ئەحمەد_ھەردی\\'>ویکیپیدیا</a>']", "book": "ڕازی تەنیایی", "poem_title": "دڵێکی تێکشکاو", "poem_description": "١٩٨٣", "poem_text": "بە سەرسامی لەسەر لووتکەی بڵندی گەنجی وەستاوم\nشریتی عومری ڕابردووم وەکوو خەو دێتە بەرچاوم\n\n\nشریتی چی؟ سەراپا سەرگورشتەی نائومێدیمە\nفلیمی پڕ لە ناسۆری هەرەس هێنانی لاویمە\n\n\nتروسکەی تیا بەدی ناکەم، سەرنجم چەندە لێ داوە\nلە تاپۆی نامرادیم و تەمی ناسۆری بەولاوە\n\n\nئەوی ئەوساکە ڕووناکیی ئەدا بەم ژینە شێواوە\nدڵێکی پڕ لە ئاهەنگ بوو، کە ئێستا پاکی ڕووخاوە\n\n\n***\n\n\n\nبەڵێ ئەوسا دڵێکم بوو، کە سەرچاوەی ژیانم بوو\nدڵێ: مەڵبەندی ئاوات و تەوژم و تینی گیانم بوو\n\n\nدڵێ گوڵزاری دڵداری و بەهەشتی خۆشەویستی بوو\nوەکوو بتخانە مەیدانی بتی جوانی پەرستی بوو\n\n\nلەگەڵ هاوار و گریانی هەژارانا لە شینا بوو\nلەگەڵ ناڵەی کەساسانا لە خورپە و ڕاچەنینا بوو\n\n\nلەژێر سایەی ئەوینێکا، هەموو سیحرێکی پۆشی بوو\nلە کونجێکی خەراباتا، خەریکی بادەنۆشی بوو\n\n\nدڵێ بوو دار و دیواری هەموو مەستی نیگارێ بوو\nهەموو سوچێکی دەسکردی، بەڵێنی تاقە یارێ بوو\n\n\nدڵێ، خونچەی تەمای وابوو، لە خۆشی ئەو دەمی وا کا\nکە تیشکی ئەو لە لێوی دا، گوڵاوپڕژێنی دنیا کا\n\n\nدڵێ، ئامادە بوو، تاری، هەزار ئاوازی لێ هەستێ\nبە مەرجێ گوڵبەدەم جارێ بەمەستی لێی بدا، دەستێ\n\n\nتەلاری دڵ، کە دیواری وەها مەستی ئەوینی بوو\nلە باوەش گرتنی باڵای، هەموو ئاواتی ژینی بوو\n\n\nگوڵ و گوڵزاری دڵ وا بوو خەیاڵی ڕۆژ و هی شەویان\n«کە وا پرشنگی دوو چاوت، بڕێژێ چاوی بێ خەویان»\n\n\nوەنەوشە و نێرگز و شەوبۆ، هەموو سەرخۆشی تاسەی بوون\nلەتەک سروەی بەیانیدا تەماداری هەناسەی بوون\n\n\nهەموو پێکێکی مەینۆشی، بەیادی ئەو، کە پڕ مەی بوو\nلە مەیخانەی دڵا کەیلی بزەی ئەو جووتە لێوەی بوو\n\n\nهەموو پاڕانەوەی وابوو، بە شێوان و سبەینانێ\nکە ڕۆژێ لێوی پڕ تاسەی لەسەر دوو لێوی ئەو دانێ\n\n\n***\n\n\n\nکەچی ئەو کۆشکی چەند ساڵەی، دڵم بنچینەکەی دانا\nبە تەنیا گەردەلولێکی «نەهاتی»، چوو بە ئاسمانا\n\n\nهەموو ئەو نیاز و ئاواتەی لە ناو ناخی دەروونا بوو\nلە داخی بێ بەڵێنیی ئەو بە جارێ تەفر و توونا بوو\n\n\nبەڵێ، کاتێ بە خۆم زانی، بەهاری پڕ ئەوین ڕۆیی\nخەو و ئاواتی چەند ساڵە و بەڵێنی پێ گەیین ڕۆیی\n\n\nگەلێکم پشکنی دنیا لە دووی ئەو جووتە لێوەی ئەو\nهەزار ئەفسووس! نە ئەو ڕۆژەم بەدی کرد و نە شێوەی ئەو\n\n\nنە پڕشنگی لە خونچەی دا، نە پەنجەی دا لە تاری دڵ\nنە بەژنی شۆخ و شەنگی بوو بە میوانی تەلاری دڵ\n\n\nنە چاوانی گوڵی ڕشت و نە کلچێوکێکی پیا هێنا\nنە پرچی نێرگزی مەست و، وەنەوشەی شینی داهێنا\n\n\nنە پێکی نایە سەر لێو و نە بیستم ڕازی شیرینی\nنە ماڵئاوایی لێ کردم نە ئیتر شێوەییم بینی\n\n\n***\n\n\n\nبەڵێ ئەو خونچەیەی چەند هەنگ پەشۆکابوون لەژێر پێیدا\nخەوی ڕۆژ و شەوی وا بوو گزنگی چاوی تۆ لێی دا\n\n\nکە چاوی تۆی نەدی شێوا، لە داخا کوڵمی خوا کردی\nگەڵاکانی وەکوو عومری منی بێچارە با بردی\n\n\nتەلی دڵ، چەندە سەیری کرد، کە پەنجەی تۆی نەدی چاوی\nدەروونی بوو بە گۆڕیچەی هەموو ئاوازی تاساوی\n\n\nتەلاری دڵ کە ڕۆشن بوو بەوەی تۆ بی بە میوانی\nهەواری چۆڵ و هۆڵی بوو بە گۆڕی گردی سەیوانی\n\n\nگوڵی باخی دڵم، چاوی، بەدووی تۆدا ئەوەند گێڕا\nهەتاکوو چاوەکەی خۆشی، لە دەوری چاوی تۆ گێڕا\n\n\nوەنەوشە و دەستەخوشکانی، لە بێ مەیلیی هەناسەی تۆ\nهەناسەی دەرنەچوو دەمیان و تاساشن، لە تاسەی تۆ\n\n\nوە یا ئەو پێکە ڕەنگینەی کە هەر نەیبیست لە تۆ دەنگێ\nلە داخا بادەکەی ڕشت و، سەری خۆی دایە بەر سەنگێ\n\n\nلە پاشا، گەرد و تۆزقاڵێ، کە وەک کەرتی دڵی من بوو\nیەکیی ڕووی کردە سووچێک و لە تاریکیی شەوا ون بوو\n\n\n***\n\n\n\nبەڵێ، ئێستا ئەوەی جێ ماوە بۆ من، یادگارێکە\nبەسەرهاتی دڵی ورد و بەسەرچوونی بەهارێکە"}, {"poet": "ئەحمەدی کوڕی حەسەن بەگ کوڕی عەزیز بەگ", "poet_description": "['ناو : ئەحمەد حەسەن عەزیز', 'ناسناو : هەردی', 'لەدایکبوون : ٢٦٢١-٢٦٢٢ی کوردی، سلێمانی', 'کۆچی دوایی : ٧ی خەزەڵوەری ٢٧٠٦ی کوردی، سلێمانی', 'تەمەن : ٨٤ ساڵ', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ئەحمەد_ھەردی\\'>ویکیپیدیا</a>']", "book": "ڕازی تەنیایی", "poem_title": "شانزە ساڵ چاوەڕوانی", "poem_description": "عەبابەیلێ - ١٩٤٨", "poem_text": "دوێنێ لەتەک نەمانی سوورایی خۆرنشینا\nکە شەو هێواشێ باڵی کێشا بەسەر زەمینا\n\n\nتۆماری شانزە ساڵی ژیانی خۆشەویستیم\nئاواتی پڕ لە تاسەی دەروون و گیانی برسیم\n\n\nبە جارێ نایە چاڵی ژیانی پڕ سزاوە\nکە شەوقی چەندە گەنجی هەژاری تیا ڕزاوە\n\n\nلە تەک هەموو عەزاب و ژیانی بێ هیوادا\nئەم ڕەنجی ساڵەهایەم، کە گشتی چوو بە بادا\n\n\nلەتەک ئەمانەشا من، هەرچەندە تێگەییشتووم\nکە دووی خەیاڵی دووری، پەری نیگارێ کەوتووم\n\n\nلە کانی قووڵی دڵما کە بۆتە گۆڕی ئاوات\nڕژاوە نەقشی باڵای بڵندی ئاڵ و واڵات"}, {"poet": "ئەحمەدی کوڕی حەسەن بەگ کوڕی عەزیز بەگ", "poet_description": "['ناو : ئەحمەد حەسەن عەزیز', 'ناسناو : هەردی', 'لەدایکبوون : ٢٦٢١-٢٦٢٢ی کوردی، سلێمانی', 'کۆچی دوایی : ٧ی خەزەڵوەری ٢٧٠٦ی کوردی، سلێمانی', 'تەمەن : ٨٤ ساڵ', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ئەحمەد_ھەردی\\'>ویکیپیدیا</a>']", "book": "ڕازی تەنیایی", "poem_title": "شۆڕشی نائومێدی", "poem_description": "سلێمانی - ١٩٤٤", "poem_text": "بناغە و چینی دیواری\nتەلاری بەرزی دڵداری\n\n\nبە سەر لانەی دڵا ڕووخا، تەپوتۆزی خەمی هێنا\nبەدووی باڵداری ئاواتی، فڕیوی بێ سەر و شوێنا\n\n\nدەسا ئەی پاییزی ماتەم، ئەوەندەم تاسە پێ ماوە\nهەموو ئەو یادگارەی لەو ژیانی عەشقە جێ ماوە\n\n\nبەجارێ وەک گەڵا سروەی خەزانت گشتی ڕاماڵێ\nبەوردی هەر گەڵایێکی، ببا بۆ قوژبن و چاڵێ\n\n\n***\n\n\n\nدەبا باڕەش لە دواییدا\nلە بیابانی.. لماویدا\n\n\nتەپوتۆزێکی وا بێنێ، هەوا یەکجاری بخرۆشێ\nسەری ئەو قوژبن و چاڵە، وەکوو گۆڕیچکە داپۆشێ\n\n\nلەپاشانا بە بای وەشتا، لەسەردا هەوری ڕەش بێنێ\nبە گۆڕی یادگارا، با بەخوڕ تاوێ ببارێنێ\n\n\nدە با بمرێ بەیەکجاری لە گۆڕی تەنگ و تەنیادا\nنیشانە و ناوی هەڵگیرێ لەناو بازاڕی دنیادا\n\n\n***\n\n\n\nبەڵێ با گەردەلوولێ بێ\nئەوی بۆنێکی تۆی لێ بێ\n\n\nوەکوو ئەو پووشە ڕاپێچی بکا بۆ گۆڕی تەنیایی\nبە گوێیا با بچرپێنێ نقامی عومری کۆتایی\n\n\nپەپوو هاوڕازی وێرانە و نیشانەی مەرگی ڕووناکی\nبە دەنگی شوومی با شیوەن بکا بۆ گیانی ناپاکی\n\n\nلەسەر ئەو دەنگ و ئاوازە، دە با شەیتانی ڕاڕایی\nسەمای پڕ تەوسی بێ شەرمی بکا بۆ عەشقی کۆتایی\n\n\n***\n\n\n\nدەبا دەستی ستەمکاری\nژیانی پڕ لە زۆرداری\n\n\nلە یادا بیسڕێ شێوەت لە یادی ژین و گەردوونا\nبەبێ ڕەحمانە غەرقی کا، لە بەحری قووڵی ونبوونا\n\n\nونی کا با لە بەر چاوم، نیگای چاوانی فێڵاویت\nگوڵی بێ بۆنی جوانیت و بزەی سەر لێوی ژەهراویت\n\n\nبە تاپۆی یادگاری تێکشکاوی بێ سەر و پێوە\nبە دڵداری عومری کورت و شەوانی جوانەمەرگێوە"}, {"poet": "ئەحمەدی کوڕی حەسەن بەگ کوڕی عەزیز بەگ", "poet_description": "['ناو : ئەحمەد حەسەن عەزیز', 'ناسناو : هەردی', 'لەدایکبوون : ٢٦٢١-٢٦٢٢ی کوردی، سلێمانی', 'کۆچی دوایی : ٧ی خەزەڵوەری ٢٧٠٦ی کوردی، سلێمانی', 'تەمەن : ٨٤ ساڵ', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ئەحمەد_ھەردی\\'>ویکیپیدیا</a>']", "book": "ڕازی تەنیایی", "poem_title": "فەلسەفەی دڵداری", "poem_description": "بەغدا - ١٩٣٩<br>پێداچوونەوە: بینایی دیدە", "poem_text": "کە جۆگا تێکەڵی چەم بێ و چەمیش تێکەڵ بە دەریا بێ\nشەماڵیش پڕ لە هەستی بێ، نییە شت تاک و تەنیا بێ\n\n\nبە قانوونی خودا، ئەشیا، ئەبێ تێکەڵ بەیەکتربن\nئیتر بۆچی من و تۆ تێکەڵی یەکتر ببین نابێ؟!\n\n\nکە کێو و کەژ بکەن ماچی هەموو ئاسمانی بەرز و شین\nشەپۆلیش هەر وەکوو دڵدار لە مل یەک دەستی ئاڵابێ\n\n\nئەبەد نابێ کە خوشکی گوڵ برای دەرکات و لێی دوور بێ\nکە تیشکی ڕۆژ زەمینی هەر وەکوو دولبەر لەکۆشا بێ\n\n\nئەوا مانگیش ئەکا ماچی بەحر گەر تۆش نەکەی ماچم\nهەمووی بێ کەڵکە ئەم ماچانە، بێ تۆ فائیدەی نابێ"}, {"poet": "ئەحمەدی کوڕی حەسەن بەگ کوڕی عەزیز بەگ", "poet_description": "['ناو : ئەحمەد حەسەن عەزیز', 'ناسناو : هەردی', 'لەدایکبوون : ٢٦٢١-٢٦٢٢ی کوردی، سلێمانی', 'کۆچی دوایی : ٧ی خەزەڵوەری ٢٧٠٦ی کوردی، سلێمانی', 'تەمەن : ٨٤ ساڵ', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ئەحمەد_ھەردی\\'>ویکیپیدیا</a>']", "book": "ڕازی تەنیایی", "poem_title": "پێنج خشتەکی لەسەر غەزەلێکی شێخ نووری", "poem_description": "هەڵەبجە (١٩٤٨)<br>پێداچوونەوە: بینایی دیدە", "poem_text": "قەت نەدەی ئازاری گیانی مەست و بێدارانی شەو\nخۆت نەخەیتە بەر شەپۆلی ئەشکی بێ پایانی شەو\nئەی کچی خواوەندی جوانیی و ئەی چرای دیوانی شەو\n«خۆت بپارێزە لە ئاهی دڵبریندارانی شەو\nنەک خوا ناکەردە گیرا بێ دووعای ناڵانی شەو»\n\n\nوێڵم و تاریکە دەورم، فەرشی رێگەم مەینەتە\nبێ کەسم، تەنیا ئەناڵم، مەرگی خۆمم عەزرەتە\nسازی ئاهەنگی شەوانم، سۆزی جەرگی لەت لەتە\n«یاوەر و یاری ئەنیسم ئاهو ئەشکی حەسرەتە\nئافەرین ئەی بارەکەڵڵا، دیدەیی گریانی شەو»\n\n\nوا نەزانی دەستی خەم یادت لە دڵدا دەر ئەکا\nئەشکی خوێنینم دەلیلە بۆ کەسێ باوەڕ نەکا\nگیانەکەم بەو تیشکی چاوەی شەڕ لەگەڵ ئەختەر ئەکا\n«دڵ ئەبێتە قەترەیێ خوێن و لە دیدەم سەر ئەکا\nهەر کە ڕابوورێ بە دڵما سوحبەتی جارانی شەو»\n\n\nهاودەمێ فەرمووی: لەبەرچی کردەوەت گریانە هەر\nتافی لاوێتیتە، لاویی، قەڵبەزەی سەیرانە هەر\nمن وتم سەیران و خۆشی پێشکەشی شادانە هەر\n«ئەشکی حەسرەت لازمی جەمعی سیابەختانە هەر\nشەونمی سوبحە دەلیلی قەترەیەک گریانی شەو»\n\n\nهەوڵی زۆرم دا، لە داوی زوڵفی ئەو بێ مروەتە\nدەرچم و دوایی بهێنم بەم عەزاب و مەینەتە\nپێی وتم بێ سوودە هەوڵت، تاکوو ماوی جێگەتە\n«نووری لەم پێچ و خەمی زوڵفە نەجاتت زەحمەتە\nلای سەخی تەبعان مەحاڵە ڕوخسەتی میوانی شەو»"}, {"poet": "ئەحمەدی کوڕی حەسەن بەگ کوڕی عەزیز بەگ", "poet_description": "['ناو : ئەحمەد حەسەن عەزیز', 'ناسناو : هەردی', 'لەدایکبوون : ٢٦٢١-٢٦٢٢ی کوردی، سلێمانی', 'کۆچی دوایی : ٧ی خەزەڵوەری ٢٧٠٦ی کوردی، سلێمانی', 'تەمەن : ٨٤ ساڵ', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ئەحمەد_ھەردی\\'>ویکیپیدیا</a>']", "book": "ڕازی تەنیایی", "poem_title": "چاوەڕوانیی بێهوودە", "poem_description": "سلێمانی - ١٩٥١", "poem_text": "هەموو ڕۆژێ لەبەر سەیری بتی ئەو بەژن و باڵایە\nلە سەر ڕێدا ئەوەستم من، هەتا کوو ئاوی پێم دایە\n\n\nبە دوو چاوێ کە شەوقی چاوەڕوانی ئەیترۆکێنێ\nبە دوو چاوێ کە سڕڕی قووڵی لاوێتی ئەدرکێنێ\n\n\nسەرنجی ڕێ ئەدەم، ڕێگا، هەموو شێوەی ئەوی تیایە\nوەکوو دنیا لەناو جوانیی ئەوا توابێتەوە، وایە\n\n\nشنەی با، باسی جوانیی ئەو بە گوێی مندا ئەچرپێنێ\nهەموو دەرکەوتنی شۆخێ، دڵی من دا ئەخورپێنێ\n\n\nبەڵام خورپەی تەواوی دڵ لەگەڵ هەنگاوی ئەودایە\nکە سەرتاپا لە ئاوازی بەهەشتی خواوە پەیدایە\n\n\nبەڵێ، کاتێ کە ئەو دەرکەوت، ئیتر من بێ سەر و شوێنم\nبە تیشکی خۆری جوانی ئەو، بە جارێ قوڵپ ئەدا خوێنم\n\n\nوەکوو چۆن نەونەمامێ، گەردەلوول ئەیبات و ئەیهێنێ\nلەشم موچڕکی دڵداری، وەها ناخی ئەبزوێنێ\n\n\nئەگەرچی وەک خەیاڵی من عەبا دەوری لەشی داوە\nلە ئەندام و لەش و لاری بڵند و ڕێکی ئاڵاوە\n\n\nبەڵام کاتێ کە با چمکی عەباکەی لا ئەدا، تاوێ\nئەڕێژێ پووزی نایابی، لە سیحری خوایی، لافاوێ"}, {"poet": "ئەحمەدی کوڕی حەسەن بەگ کوڕی عەزیز بەگ", "poet_description": "['ناو : ئەحمەد حەسەن عەزیز', 'ناسناو : هەردی', 'لەدایکبوون : ٢٦٢١-٢٦٢٢ی کوردی، سلێمانی', 'کۆچی دوایی : ٧ی خەزەڵوەری ٢٧٠٦ی کوردی، سلێمانی', 'تەمەن : ٨٤ ساڵ', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ئەحمەد_ھەردی\\'>ویکیپیدیا</a>']", "book": "ڕازی تەنیایی", "poem_title": "چەپکە گوڵێک بۆ ست فاتمە", "poem_description": "سلێمانی - ١٩٥٠", "poem_text": "فاتمە، دوو چاوی مەستت، پڕ تەلیسمی جوانییە\nپڕ شەرابی خۆشەویستی و عارەقی یەزدانییە\nبەژن و باڵاکەت نموونەی هەیکەلی یۆنانییە\nلار و لەنجەت مۆسیقایە، بەستەیە، گۆرانییە\n\nبووکی ڕازاوەی خەیاڵم، گیانەکەم ست فاتمە\n\n\nتاقە پڕشنگێکی چاوت ئەوپەڕی ئاواتمە\n\n\n\nگەرچی دڵداری لە خاکی ئێمەدا ئەفسانەیە\nهەر بەتەنیا بۆ کوڕی خاوەن تەلار و عانەیە\nگیانەکەم، ئەمما دڵی من لەو دڵە شێتانەیە\nبێ ئەوەی هیچ شک بەرێ، کوژراوی ئەو چاوانەیە\n\nهەر بەتەنیا خۆشەویستی شک ئەبەم، ست فاتمە\n\n\nسەروەتم ناوێ، بزەی تۆ، ئەوپەڕی ئاواتمە\n\n\n\nخۆشەویستی وا کە نامەی خوایە بۆ پێغەمبەران\nبەرز و ناسک، وەک هەناسەی پڕ گوڵاوی دولبەران\nنەک وەکوو حەزکردنی دینار و گەوهەر پەروەران\nئەو کەسانەی بۆ قڕانێ، چەندە دڵیان هەڵوەران\n\nخەڵقی تر پارەپەرستی با بکەن، ست فاتمە\n\n\nمن بە تەنیا، تۆ پەرستی ئەوپەڕی ئاواتمە\n\n\n\nزۆر کەڕەت هانم ئەدا داخی دەروونی پڕ گڕم\nبۆتی هەڵڕێژم سکاڵای ناسکی گەرم و گوڕم\nداخەکەم کاتێ کە دێمە بەردەمت، واقی وڕم\nوام ئەشێوێنێ بە جۆرێ نایەڵێ هیچ دەربڕم\n\nبووکی ڕازاوەی خەیاڵم، گیانەکەم ست فاتمە\n\n\nگوێیە بۆ ئەم ڕازە شل کەی، ئەوپەڕی ئاواتمە"}, {"poet": "ئەحمەدی کوڕی حەسەن بەگ کوڕی عەزیز بەگ", "poet_description": "['ناو : ئەحمەد حەسەن عەزیز', 'ناسناو : هەردی', 'لەدایکبوون : ٢٦٢١-٢٦٢٢ی کوردی، سلێمانی', 'کۆچی دوایی : ٧ی خەزەڵوەری ٢٧٠٦ی کوردی، سلێمانی', 'تەمەن : ٨٤ ساڵ', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ئەحمەد_ھەردی\\'>ویکیپیدیا</a>']", "book": "ڕازی تەنیایی", "poem_title": "ڕازی تەنیایی", "poem_description": "سلێمانی - ١٩٥١", "poem_text": "ژیان و ئەرکی ناخۆشی پەپوولەی ئارەزووی کوشتم\nشەرابی جامی دڵداری، لە تافی لاوییا ڕشتم\n\n\nتەمی ڕۆژانی پڕمەینەت، وەها تاریک و چڵکن بوو\nنیگاری خۆشەویستی دڵ، پەری ئاسایی، تیا ون بوو\n\n\nشەوی تەنیایی، ڕووناکیی چرای ئاواتی، خنکانم\nدەسی ناکامی، ئاوازەی دەروونی کەیلی تاسانم\n\n\n\nئەوا ئێستا لەگەڵ زامی\n\n\nدەروونی پڕ لە ناکامی\n\n\nئەپێوم چۆڵی سەرسامی\n\n\n\nلە تەنیاییی شەوی ژینا، ئەنێم هەنگاوی کوێرانە! \nنییە دەستێ دەرم بێنێ لەناو ئەم گۆڕە وێرانە\n\n\nنییە جوانێ، سەری کاسم بنێمە سەر دڵی نەرمی\nکە هیلاکیی لەشم دەرکا خەوی سەر باوەشی گەرمی\n\n\nئەگێڕم چاوی بێ تینم بە تاریکیی شەوا، سەرسام\nنییە پرشنگی دوو چاوێ، کە ڕووناکی بکا، ڕێگام\n\n\n\nبە غەیەری باڵی خەمناکی\n\n\nشەوی پڕ ترس و سامناکی\n\n\nنییە یەک تۆزە ڕووناکی\n\n\n\nنییە تەنیا پەریزادێ، کە پاڵم پێوە نێ، نازی\nکە بەهرەی سیس و ژاکاوم ببووژێنێتەوە، ڕازی\n\n\nتریقەی ئەو، تەمی ئەم یەئسە ڕاماڵێ لەسەر چاوم\nوەکوو لای لایە ژیری کا، دڵی منداڵی گریاوم\n\n\nبەڵێ گوێ هەڵئەخەم بێجگە لە خورپەی سست و لێدانی\nدڵی پەستم، کە نووزەی دێ بە عاستەم ڕازی پەنهانی\n\n\n\nنییە، هەر دەنگی هیچ نایێ\n\n\nلە هیچ شوێنێ، لە هیچ لایێ\n\n\nشەقەی باڵی شنەی بایێ!"}, {"poet": "ئەحمەدی کوڕی حەسەن بەگ کوڕی عەزیز بەگ", "poet_description": "['ناو : ئەحمەد حەسەن عەزیز', 'ناسناو : هەردی', 'لەدایکبوون : ٢٦٢١-٢٦٢٢ی کوردی، سلێمانی', 'کۆچی دوایی : ٧ی خەزەڵوەری ٢٧٠٦ی کوردی، سلێمانی', 'تەمەن : ٨٤ ساڵ', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ئەحمەد_ھەردی\\'>ویکیپیدیا</a>']", "book": "ڕازی تەنیایی", "poem_title": "بۆ شێخ ئەحمەدی شێخ ڕەزا", "poem_description": "(١٩٧٢) بۆ «شێخ ئەحمەدی شێخ ڕەزای بەرزنجی» وتراوە، کە لە نەخۆشخانەی سلێمانی کۆچی دوایی کرد", "poem_text": "هەتا مابووم، دەسی تاسەم نەگەییە چاکی دڵخوازێ! \nنە هۆشم مەستی بۆنی بوو، نە گوێچکەم کەیلی ئاوازێ! \n\n\nکە مردیشم لە ژوورێکی نەخۆشخانەی سلێمانی\nنە دڵسۆزم لە دەورم بوو، نە کەس بەو مردنەی زانی!"}, {"poet": "ئەحمەدی کوڕی حەسەن بەگ کوڕی عەزیز بەگ", "poet_description": "['ناو : ئەحمەد حەسەن عەزیز', 'ناسناو : هەردی', 'لەدایکبوون : ٢٦٢١-٢٦٢٢ی کوردی، سلێمانی', 'کۆچی دوایی : ٧ی خەزەڵوەری ٢٧٠٦ی کوردی، سلێمانی', 'تەمەن : ٨٤ ساڵ', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ئەحمەد_ھەردی\\'>ویکیپیدیا</a>']", "book": "ڕازی تەنیایی", "poem_title": "بۆ شێرزادی کاکە جەزا", "poem_description": "(١٩٨٠) بۆ «شێرزادی کاکە جەزا» وتراوە کە لە کۆلیجی کشت و کاڵ لە هەڕەتی لاویدا کۆچی دوایی کردووە", "poem_text": "هەموو ئاواتی ناکامم گوڵاڵەی لالەزارێ بوو\nشریتی سەر گورشتەی من خەوێکی نەوبەهارێ بوو\n\n\nهەموو پێچانەوی ژینم، بریتی بوو لە چیرۆکێ\nلە کورتی و زوو بەسەر چوونا، بزەی سەرلێوی یارێ بوو!"}, {"poet": "ئەحمەدی کوڕی حەسەن بەگ کوڕی عەزیز بەگ", "poet_description": "['ناو : ئەحمەد حەسەن عەزیز', 'ناسناو : هەردی', 'لەدایکبوون : ٢٦٢١-٢٦٢٢ی کوردی، سلێمانی', 'کۆچی دوایی : ٧ی خەزەڵوەری ٢٧٠٦ی کوردی، سلێمانی', 'تەمەن : ٨٤ ساڵ', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ئەحمەد_ھەردی\\'>ویکیپیدیا</a>']", "book": "ڕازی تەنیایی", "poem_title": "بۆ موحەممەد کەریم", "poem_description": "(١٩٥٣) بە زمانی «موحەممەد کەریم»ی هاوڕێمەوە وتراوە کە لە سەرەتای لاویدا، خۆی کوشتووە", "poem_text": "برام وا تێنەگەی ئاخم، لە داخی نائۆمێدیمە\nئەگەرچی زامی سەرسەنگم نیشانەی جوانەمەرگیمە! \n\n\nبەڵام بۆیە دڵم بەر گولـلەدا، زانیم کە چی تیایە\nدڵێ وێنەی کچی تیا بێ، نەمانی باشە بۆچیمە؟ !"}, {"poet": "ئەحمەدی کوڕی حەسەن بەگ کوڕی عەزیز بەگ", "poet_description": "['ناو : ئەحمەد حەسەن عەزیز', 'ناسناو : هەردی', 'لەدایکبوون : ٢٦٢١-٢٦٢٢ی کوردی، سلێمانی', 'کۆچی دوایی : ٧ی خەزەڵوەری ٢٧٠٦ی کوردی، سلێمانی', 'تەمەن : ٨٤ ساڵ', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ئەحمەد_ھەردی\\'>ویکیپیدیا</a>']", "book": "ڕازی تەنیایی", "poem_title": "بۆ مەهتابی شێخ جەلالی شێخ ڕەشید", "poem_description": "(١٩٥٩) بۆ «مەهتابی شێخ جەلالی شێخ ڕەشید» وتراوە کە لە هەڕەتی لاویدا جوانەمەرگ بووە", "poem_text": "کە ڕابوردی بە ئەسپایی، لەسەر ئەم گۆڕە پێ دانێ\nکە مەهتابێکی تێدایە مەگەر ئەو خوایە بیزانێ! \n\n\nلە باخی خۆشەویستیدا، گوڵاڵەی نەوجەوانی بوو\nکەچی کاتی گەڵاڕێزانی ئەو، هێشتا بەیانی بوو!"}, {"poet": "ئەحمەدی کوڕی حەسەن بەگ کوڕی عەزیز بەگ", "poet_description": "['ناو : ئەحمەد حەسەن عەزیز', 'ناسناو : هەردی', 'لەدایکبوون : ٢٦٢١-٢٦٢٢ی کوردی، سلێمانی', 'کۆچی دوایی : ٧ی خەزەڵوەری ٢٧٠٦ی کوردی، سلێمانی', 'تەمەن : ٨٤ ساڵ', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ئەحمەد_ھەردی\\'>ویکیپیدیا</a>']", "book": "ڕازی تەنیایی", "poem_title": "بۆ نەژادی ڕەمزی ئەفەندی", "poem_description": "(١٩٦٩) بۆ «نەژادی ڕەمزی ئەفەندی» وتراوە کە قوتابی کۆلیجی پزیشکی بووە لە ئەستەمموڵ و لە هەڕەتی لاویدا مردووە", "poem_text": "درەختی ڕەنجی چەند ساڵەم، کەمی مابوو چرۆ دەرکا\nکەمی مابوو بەری باخم، ژیانم پڕ لە سێبەر کا\n\n\nبە ئەو ئاواتە من ئەژیام، لە کونجی دوور وڵاتێکا\nلەپڕ مردن، تەلاری ژینمی ڕووخان، لە ساتێکا!"}, {"poet": "ئەحمەدی کوڕی حەسەن بەگ کوڕی عەزیز بەگ", "poet_description": "['ناو : ئەحمەد حەسەن عەزیز', 'ناسناو : هەردی', 'لەدایکبوون : ٢٦٢١-٢٦٢٢ی کوردی، سلێمانی', 'کۆچی دوایی : ٧ی خەزەڵوەری ٢٧٠٦ی کوردی، سلێمانی', 'تەمەن : ٨٤ ساڵ', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ئەحمەد_ھەردی\\'>ویکیپیدیا</a>']", "book": "ڕازی تەنیایی", "poem_title": "بۆ کەمالی جەلال سائیب", "poem_description": "(١٩٣٨) بۆ «کەمالی جەلال سائیب» وتراوە، کە لە ٢٤/٧/١٩٣٨دا لە ڕانیە کووژراوە.", "poem_text": "بای ئەجەل هات و لەناو کاو، دەفتەری ژینی دڕیم\nتاکوو دوێنێ خونچە بووم ئەمڕۆ بە ناحەق هەڵوەریم! \n\n\nوەک برووسکە نەونەمامێ داڕنێ، وەختی چرۆ\nهات و گوللـەی وێڵ لە ناکاو بێگوناه جەرگی بڕیم!"}]