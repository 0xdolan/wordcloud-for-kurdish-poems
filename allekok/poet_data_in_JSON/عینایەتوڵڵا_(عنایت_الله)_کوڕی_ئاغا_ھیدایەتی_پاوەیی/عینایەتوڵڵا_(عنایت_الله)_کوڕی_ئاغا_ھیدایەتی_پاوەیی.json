[{"poet": "عینایەتوڵڵا (عنایت الله) کوڕی ئاغا ھیدایەتی پاوەیی", "poet_description": "['ناو : عینایەتوڵڵا (عنایت الله) کوڕی ئاغا ھیدایەتی پاوەیی', 'لەدایکبوون : ٢٥٨٠ی کوردی، جوانڕۆ', 'کۆچی دوایی : ٢٦٥٦ی کوردی، جوانڕۆ']", "book": "دیوانی ئاغا عینایەت", "poem_title": "فېکری جوانی", "poem_description": "هێنانە سەر ڕێنووسی هۆرامی: ئاکۆ مارانی", "poem_text": "فېکری جوانی ...\nکەوتەن وە یادم فېکری جوانی\nبەدبەختیی بەختم با خاس بزانی\nڕەنج و مەشەققەت نەی دنیای فانی\nهېمای نەفامام جە زیندەگانی\nنەوېیارام یەک ڕۊ وە کامەرانی\nهېمای نەچەشتم هەوای گەرم و سەرد\nداخڵ وەفېرقەی بەدبەختانم کەرد\nفرسەتش نەڎام بزانۇن دەردان\nجە ئەڎا و بابۊ مەحرۇمش کەردان\nجە ماڵ و ئەمواڵ خەیلێ فراوان\nپەی من وە جا مەن میراسی ئەوان\nڕۊزگار ناستش بنیشۇن وە شاد\nهەر ڕۊ وە دەردێ یەکسەر شی وە باد\nشەرحش خاس نېیەن پەرێ ئەوگاران\nمەبۊ وە سەربار پەی دەردەداران\nوەلحاسڵ وەی تەور وېیارام چەن ساڵ\nڕۊ نە ڕۊ بەڎتەر نە فېکر و خەیاڵ\nچەن ڕۊ نە مەکتەب موعەلېم وەندم\nکۊرە سەوادێ وە دەست ئاوەردم\nتا ئاخر هەوای سواری کەردم\nچەن ڕۊ بویارۊن هەم چەنی مەردم\nئەسپ و زین چەنی تفەنگ و قەتار\nکارم هەر ئین بۍ نە سوب تا ئێوار\nچەنی ڕەفېقان مەکەردم بازی\nگاهێ سواری گا تیرئەندازی\nئەو ڕۊ نەو زەمان گەڎا تا دەروېش\nتایفولملۇک هەر کەس پەرێ وېش\nهەر کەس لەشکرێ پەی وېش ڕازنا\nدەستە و بەستەیێ پەی وېش سازنا\nهەر کەس پەی کەسێ لەشکرێ کېشان\nجە قەتڵ و غارەت دەست نمەکېشان\nتەمامی ئێران ئینە کارش بۍ\nجە شا تا گەڎا یە بازاڕش بۍ\nشا چەنی میللەت، میللەت چەنی شا\nئەو پەی ئېستېقلال، ئېڎ مەشرۇتە خا\nچەن ساڵێ وەی تەور نە مابەین وېیەرد\nئاخر مەشرۇتە، قاجار جەبەین بەرد\nئەحکامی ئەوان پېچیا وە هەم\nمەجلیسی میللی نە جاش بی مەحکەم\nتا بیست و پەنج ساڵ دەورەی هەرج و مەرج\nهەر کەس هەر چېش بی تەمام کەردش خەرج\nجە موددەی مەساف ئی چەندین ساڵە\nهەر شارێ پەی وېش نەی فېکر و حاڵە\nتا شاران یۊتەر جە بەین مەوەردەن\nعەشایر تەمام تەرەقی کەردەن\nجە سەنەی هېجری ئەلف و شین و میم\nپەهلەوی نە تەخت قاجار بی موقیم\nسەنەی قەمەری من حیساب کەردم\nئیشتیبا نەبۊ مەعلۇم جە مەردم\nهەزار و سێسەد، چواری شەمسی\nتاجگوزاریش کەرد نیشت نە ڕۇی کورسی\nمەتڵەب با نەی جا بمانۊ پەی وېش\nبشین وەسەر وەخت تایفانی پېش\nهەر کەس نە جای وېش ئېستېقلالش بی\nهەر کەس خاک و ئاو یە مەحاڵش بی\nهەر یەک تەرتیبێ پەی وېش دا قەرار\nسوارە و نۊکەر ئەساسەی شکار\nهەر یۊ مەحاڵێ پەرێ شکارش\nهەر یاگێ وەش بی پەرێ هەوارش\nسېیاچادران نە سەوزی و شەتاو\nفېکری ئەو تەمام دڵ کەردەن کەواو\nبۊی نەسیمی سوبح جە ئەترافانش\nزوانم لاڵەن جە تەعریفانش\nعەتری گوڵاڵان سەحرا و دەشت و دەر\nهەر یۊ نە ڕەنگێ مەکەردش زیوەر\nسەدای ژەرەژان نە سەرکڵاوان\nهەر یەک وە تەرزێ جەرگم شکاوان\nچریکەی شاهینان وەبانی ماوە\nهاژەی عوقابان وە ڕۇی هەواوە\nهەر وەخت مەکەردیم ئارەزۇی شکار\nنە شادی و وەشی ئەو ڕۊ تا ئێوار\nهەر کەس ئەساسەی وېش مەکەرد تەیار\nهەرچی لازم بۍ مەگیریا وە بار\nبنە و ئابداری ڕاهی مەکەردین\nشەو مەنزڵگامان وە کۊ مەوەردین\nمەپۊشان نە بەر بەرگی کۊگەردی\nلاقەید بین نە وەشت، نە گەرمی و سەردی\nچەند نەوجەوانان شۊخی تیرئەنداز\nپەی ئەوان جەرگم مەگېران وە گاز\nبەگزادە و نۊکەر ئەسڵەحە مەوەرد\nجەو دما وەکېڵ حەرەکەت مەکەرد\nڕۇ مەکەرد نە کۊ هەر یەک جە لایێ\nهەر یەک وە ڕەنگێ هەر یەک سەدایێ\nئاهېستە و کەم کەم پارېز مەوەردین\nئاخر کەڵڕەمان نەزەر ماوەردین\nئەوان بۍ خەوف بین نە مەرگی وېشان\nبېخەبەر جە حاڵ ئېشی گېیانکېشان\nتفەنگی پەنجتیر لۇل چۇن سېیامار\nفیشەک چەشنی ڕەش مەکریان نە کار\nسەدای مەردومان نە هەر کڵاوێ\nشلېک مەکەردن مەمدران تاوێ\nیۊ مەوات ئاما، یۊ وات من کوشتم\nیۊ وات ئافەرین بۆ دەست و مشتم\nتەفرەقە مەوین جەرگەی کەڵڕەمان\nهەر یۊ نە لایێ مەکریا بېگېیان\nئەو نە خۊفی گېیان وە ڕۇی کەمەردا\nپەی ڕاگەی نەجات نە هەر گوزەردا\nتەقالا مەدا بەربشۊ وە بەر\nتفەنگچی نەو جا گېرتەبۍ گوزەر\nسەدای تفەنگان جە لارە کاوان\nدەنگ مەدا وە هەم، کاوان مەلاوان\nدیم ئاما کەڵێ سەرسام بیم لېوە\nکەم کەسێ دېیەن ئەو شکڵ و شېوە\nشاخ و هەیکەڵش تەمام درشتەن\nخاڵ سېیا و سفید خالېق وېش ڕەشتەن\nشیم ئەو پارېزش بۍ خۊف و خەتەر\nتا یاوا بەو جا گېرتەبېم نەزەر\nعەجەب نە شادی ئەڕۊ نە مەردم\nماردەم ئیشارەی ڕۇی سینەش کەردم\nجە سەدای تفەنگ ڕۊ بی چەواشە\nکەفت نە ڕۇی زەمین ئەو شېوە و لاشە\nترېقەی پەنجتیر وە سافی ماوە\nلۇلە مەپېکا وە ڕۇی هەواوە\nکەڵافە مەوەست وە ڕۇی قەڵوەزدا\nتۇلی قەڵوەزەش نە هەزار گەزدا\nشیم ئەو سەرینش زامدار و خەستە\nمن کە دیم ئەو حاڵ، ئەو شېوە و جەستە\nدیم کە مەناڵۊ بەو حاڵ و بەو دەرد\nبەو زامی کاری هەناسانی سەرد\nهۇناو جارییەن سەر تا وە دامان\nئەوگارەن جە دەرد نە ئېشی زامان\nهۊرکېشام خەنجەر سەرش جېیا کەم\nئاما وە جواو چەنی من کەم کەم\nواتش بېئینساف هەرزەی هەرزەکار\nبېخەبەر جە دەرد چەرخی ڕۊزگار\nچەن ساڵەن وەی تەور ئینە کارتەن\nنەی گشت ئازارە چۇن قەرارتەن\nکوشتاری ئېمە وە خاس مەزانی\nهەر وەخت کە یاوای وە پەشیمانی\nباوەر وە نەزەر حاڵ و جەستەی من\nئی هۇن جاری جەستەی خەستەی من\nبۍ ئەجر نېیەن جە لای خوڎاوەند\nشا و گەڎا چۇن هەم مەکېشۊ وە بەند\nتۊ کە نە بادەی جوانی مەستی\nحەرفی من جە لات نەدارۊ هەستی\nگۊش نەڎام وە حەرف نەپەرسام جە ئەو\nسەر جېیا کەردم وە دەوانی دەو\nهەرچی وە من وات بەو دڵەی پەڕ دەرد\nواتەی ئەو وە من ئەسەر نمەکەرد\nنەزانام گەردۇن ئینە کارشەن\nهەر کەس وە دەردێ گرفتارشەن\nساڵ نە دوازدە شاخ وېنەی کۊماج\nشا وە موڵکش بۍ وە کەس نەڎۍ باج\nچەندین سەیادان دېیەبۍ وە چەم\nچەند میر شکاران پېچابۍ وە خەم\nتا ئەو ڕۊ ئەجەل نامەش پەی وانا\nپەنجەی تەقدیرش نە ڕۇی ئەو شانا\nقابېز ڕۊحش وە من دا قەرار\nهەر ئینەن کارش چەرخی ڕۊزگار\nهەر کەس وە کەسێ گرفتار کەرۊ\nئینسان و وەحشی مارۊ و مەوەرۊ\nلاشەش کەفتەبۍ بە وېنەی گامېش\nئەمن جە وەشی ئەو جە ئېشی وېش\nکەس نېیەن ئەو حاڵ جەو وەخت بزانۊ\nئەگەر بزانۊ چەنی دەس شانۊ\nڕەفېقان نەو وەخت هەر یەک جە لایێ\nجەم بین نە لای من جە سایەی مایێ\nچەن بار هېزم جەماوەر کەردین\nئایرێ نەوجا عەمەڵ ئاوەردین\nهەر کەس پەرێ وېش پوخت و پەز مەکەرد\nکەباب و چایی چەنی ئاوی سەرد\nهەر ڕۊ نە جایێ هەر شەو نە کاوێ\nهەر لەحزە بەزمێ نە سەر سەراوێ\nگاه تیرئەندازی نە وەر مەغاران\nگاه شۊنی کەڵڕەم نە سەر دېیاران\nگاهێ وە تاپڕ وە ڕۇی هەواوە\nگاه گاه وە پلچە وە سەری ماوە\nنە هەر شکارێ هەر ڕۊ وە بەزمێ\nهەر ڕۊ وە عەیشێ هەر ساتێ ڕەزمێ\nچەند ساڵ و چەند ماه وەی کارە وېیەرد\nلاقەید جە غوسسە و هەناسانی سەرد\nهیچ کەس نەپەرسۍ نە شا تا دەروېش\nهەر کەس شایێ بۍ نە مەحاڵ وېش\nمن پەرێ ئەو ڕۊ جەرگم کەواوەن\nقۇت قنیاتم زۊخ و هۇناوەن\nئەو ناز و نېعمەت ئەو شایی و وەشی\nیەکسەر وە یەک ڕۊ جە دەسمان بەرشی\nچۇن کەسێ نەبۍ قەدرش بزانۊ\nعاقیبەت پاسەن مەبۊ نەمانۊ\nهەر کەس کەوتەبۍ وەتەمای کەسێ\nفەرزەند جە بابۊ خەبەر نەپەرسۍ\nکۆمەک وەنەگبەت یۊتەر مەکەردەن\nهەر کەس وە نەوعێ نە بەین مەوەردەن\nجە کوشت و قەزا و مەردوم ئازاری\nیەکسەر گرفتار وەی دەردی کاری\nئەوەند زەحمەتان پەی وېشان تاشان\nتا ئاخر دەوڵەت کەفت وە تەماشان\nتوخمی ئېنقلاب وست نە دلېشان\nبەعزێ وە حقۇق بەعزێ وە نیشان\nیەکێ وە خەلعەت، یۊتەر وە وەعدە\nیۊتەر وە خەیاڵ خدمەتش کەردە\nتەمام ئەسڵەحەی وېشان جەم کەردەن\nوە مەیلی وېشان وە مەرکەز بەردەن\nیەک جە قینی یەک هەر کەس پەرێ وېش\nجە زوڵمی یۊتەر بېزابېنۍ لېش\nبە ئەو خەیاڵە حەربە نەمانۊ\nدەوڵەت تەمامی حەقی ئەو سانۊ\nموختەسەر نەگبەت وەی تەور نە ڕا بەرد\nهەر کەس وە دەردێ کەڕ و کۊرش کەرد\nنە ئەو سەفحەی غەرب غەیر جە هەورامان\nباقی عەشایر سەر تا وە دامان\nپەرێ ئېتاعەت دەوڵەت حازر بین\nهەر ئەمرێ مەکەرد وە سېدق و یەقین\nنە ڕای ئەنجامش گېیان بازی کەردەن\nوەی تەور یەکایەک جە مەیدان بەردەن\nتەنها هەورامان وەحاڵی وېش مەند\nدەوڵەت کە هەر چەند دانە پەرێش شەند\nحقۇقی دەوڵەت جە دۇر مەوەردەن\nنزیکی ئەسڵەن کەس نمەکەردەن\nتا ئاخر دەوڵەت ئەمر دا قشۇن\nبکېشان پەیشان وە بۍ چەند و چۇن\nئوردۇی دەوڵەتی چەند شەوان و ڕۊ\nکېشیا پەرێ قەلعەی جوانڕۊ\nئەو ڕۊ نە قەلعە حەرەکەتش کەرد\nبەگزادە تەمام چەنی وېشان بەرد\nقەسەم و قورئان پەیشان مەوەردەن\nپەرێ ڕاهنما تەماس مەکەردەن\nپېش قەرەوڵیان وە کەورگ یاوا\nهەورامی نەو جا کەردش وە داوا\nسێ شەو و سێ ڕۊ نەو جا جەنگ کەردەن\nنە هەر دۇ تەرەف تەلەفات وەردەن\nقشۇنی دەوڵەت هەر ڕۊ وە تەرزێ\nتەقالا مەڎان پەی یاگەی بەرزێ\nموددەی یەک ماهێ نە دەوری قشڵاخ\nنە تۊی بەرف و یەخ وە دڵەی پەڕ داخ\nخەیلێ ئېفتېزاح نەو جاگە وەردەن\nچەنی موددەعی نەبەرد مەکەردەن\nڕاگەی پەس و پیش پەرێشان نەمەند\nنە دەوری وېشان مەکەردەن کەمەند\nتا ئەو ڕۊ دنیا چەرخش نە کارەن\nپەی ئەو خزمەتە جەرگم خارخارەن\nئەهلییە و ڕەعیەت مەنسۇبی ئەوان\nسابېقەی زوڵمێ چەنیشان کریان\nمەئیۊس بین نە حاڵ گوزەشتەی وېشان\nپەی ئېنقلابێ هەر ئاخ مەکېشان\nتا ئەو ڕۊ وەی تەور پېش ئامەدش کەرد\nهەر کەسێ پەی وېش ئەسڵەحە ماوەرد\nمەڎان نە تەحوېڵ ساحېب مەنسەبان\nئیتاعەکېش بین وە دیدە و وە گېیان\nقەول و ئېتمینان پەی وېشان سەندەن\nهەر کەس ئوردۇیێ پەرێش مەوەندەن\nنە یەک جا حیلە نە جا جا فشار\nئەسڵەحە وەی تەور تەمام کەردەن بار\nناگا جە تەقدیر چەرخی چەپ کردار\nدایېم چەپگەردی پەی وېش دان قەرار\nهەر نە فرسەتەن پەرێ بەدبەختان\nکەچبازەن چەنی گرۊی زام سەختان\nئی عومری کۊتا پەرێش دان قەرار\nجە ساڵ تا وە ما نە سوب تا ئێوار\nوە دیدەی تەحقېق وە نەزەر باوەر\nعەیش و نیشاتش، شەربەت و شەکەر\nهەر یەک دەردېوەن یۊ جە یۊ بەڎتەر\nبېوەفا و پۇچەن فایدە و زەرەر\nناڕەزایەتی دنیای دۇن پەروەر\nنەی جا بمانۊ تا (یەومولمەحشەر)\nبشین وە سەروەخت کاری هەورامان\nئەو شایی و وەشی سەرتا وەدامان\nیەکسەر بېیۍ وە شین کەفت نە دلېشان\nپاشیان وە هەم قەومان و خوېشان\nهەر یەک نە لایێ بۍ وە چارەسەر\nکۊ و بېیابان سەحرا و دەشت و دەر\nپەنا وە خاکی خارج بەردشان\nوە کاری ئەوان کۊمەک کەردشان\nنەی دەمدا ئاغای سپەهبود یاوا\nوارد وە نەوسۇد بۍ جەنگ، بۍ داوا\nدیش کە ئەوزاعات دڵ بە واش نېیەن\nئەو کەس مەرامەن جە دەس بەرشېیەن\nخەیاڵێ هەنێ وە نەزەر ئاوەرد\nساحېب مەنسەبان تەمام ئېحزار کەرد\nنە قەسری شیرین تا وە مەریوان\nدەستۇر دا پېشان وە خەفیە و پەنهان\nواتەبۍ هەر یۊ نە مەحەلی وېش\nکۆمسیۆن کەران جە شېخ تا دەروېش\nخان و خەوانین مالکین تەمام\nموتەنەفېزین نە خاس و نە عام\nجەم کەران نەو جا سوئال کەن لېشان\nئېلتېزام بڎان پی قەومی وېشان\nئەسڵەحە جە لای هەرکەس پەیدا بۊ\nبە عەزابی سەخت گرفتار مەبۊ\nزاهېر وەی تەورە دەستۇر دا پېشان\nباتن نەوعێ تەر واستەبۍ لېشان\nسەرهەنگ سەقەفی مەمدەلی بەدخۊ\nمامۇر کریابۍ پەرێ جوانڕۊ\nوە دام و دانە وە حیلە و تەزویر\nقورئانی ناهەن مەردم بڎان گیر\nماشتەی عەیاری نەو جا وا کەردەن\nجادۇ و ئەفسانە گشت وە کار بەردەن\nئېمەیچ بېخەیاڵ بېخۊف، بېتەقسیر\nیەکایەک جەم بین سەغیر و کەبیر\nئېعلان کەردشان هەر ڕۊ دۇ ساعت\nحازر بان نەی جا پەرێ مەشوەرەت\nتفەنگ و خەنجەر هەرچی مەندەبۍ\nنەعەهدی قەدیم هەر کەس سەندەبۍ\nلۇلەیڕەشۊکی و دەهەن پەڕ تەمام\nجەم کەردەن یەکسەر وامەندەی ئەیام\nدریا نە تەحوېڵ ئېتمینان سەندەن\nدامی بەدبەختی پەی ئېمە تەندەن\nبیست و هەشت نە بورج یازدەی دە وېیەرد\nستارەی ئېقباڵ ئېمە غرۇب کەرد\nئەترافی مەنزڵ ئېحاتە کەردەن\nئەسامی ئېمە یەکا یەک وەندەن\nواتن (حەسبولئەمر) ئاغەی سپەبود\nدەست نە پا خەتا نەکەردۍ بېخود\nتەوفیقەن نەی جا چەند شەوانە و ڕۊ\nتا تەفتیش کەرمۍ قەڵای جوانڕۊ\nوەلحاسڵ ئەو ڕۊ ئەو گېرتە و بەستە\nئەو فشاری سەخت ئەو حاڵ و جەستە\nئەو زەلیلی دەست گرۊی بەدکارە\nتا دنیا دنیان جەرگم خار خارە\nچۇن وەبۍ تەقسیر وەی تەورە کەردەن\nجە ویر نمەشۊ تا وە ڕۊی مەردەن\nشەرەفی چەند ساڵ ئابڕۇ و حورمەت\nیەکسەر دان وە باد بېدۇن بېجېهەت\nقەڵەم نە شەرحش تەمام عاجېزەن\nجەو بۊنە وەهار عومرم پاییزەن\nپەی کەسێ غیرەت بەشەری دارۊ\nهەر ساتێ مەرگێ وەنەش مەوېیارۊ\nنەک بە وېنەی من بېعار و بەدبەخت\nوامەندەی دەوران جەفا و زوڵمی سەخت\nپیشیای بۊتەی جەوری زەمانە\nناڕەزا جە دەس خوېش و بېگانە\nشەرحی حاڵی وېم نەی جا بمانۊ\nدڵەی پەڕ زوخاو هەر قوڵ بشانۊ\nچواردە ڕۊ وەی تەور نەو یاگە وېیەرد\nشەو و ڕۊ کەردیم چەنی ئاهی سەرد\nناگا نەی دەمدا سەردار ئەکرەم\nڕەئیس و نەجیب خاس و موحتەرەم\nچەندێ نە دەوران دنیای وېیەردە\nنە ڕای ئېحتېرام زیندەگی کەردە\nستەمدیدەی دەست چەرخی چەپوەردە\nپەنای شەرافەت سپەبود بەردە\nوارد بی نەو دەم وە دەستی بەستە\nژاکېیا و مەفلۇک مانېیا و خەستە\nسەفا و سەلامێ نە مابەین وېیەرد\nسەر گوزشتەی وېش تەمام بەیان کەرد\nواتش ڕەفېقان یارانی دېرین\nهەر جە مەریوان تا قەسری شیرین\nیەکسەر وەی دەردە گرفتار بېیەن\nئابڕۇ و حورمەت جە دەس بەرشېیەن\nکەس نمەزانۊ پەی چېش وەی تەورەن\nیا کاری بەشەر هەر زوڵم و جەورەن\nوە هەرحاڵ ئەو شەو وە ڕۊ ئاوەردین\nپەرێ مەینەتان هەر ماین نەمەردین\nسەحەر کە خورشید بەر ئاما وە بەر\nئەو ڕۊ ڕۊیێ بۍ بە وېنەی مەحشەر\nچەند شەوانە و ڕۊ مەوارا وەتاو\nئاسمان و زەمین بی وە دەریای ئاو\nئەمری حەرەکەت نەو دەمدا دریا\nئەساسەی قشۇن یەکسەر بار کریا\nواتن ئاغەیان ئېوەیچ حازر بان\nکەت بەستە و دەسفەنگ پەرێ کرماشان\nنیزامی تەمام سەف ئارا کەردەن\nنە بەینی ئەوان ئېمەیچ ئاوەردەن\nئەهلی یەی قەڵا تەمامی یەکسەر\nنمازان یەکێ سەر کېشۊ وە بەر\nتا یاواین وە دەر خانەقا کەم کەم\nدین کە مەحشەرەن قوڵ مەڎۊ وە هەم\nهەر جە مەریوان تاوە جوانڕۊ\nکەت بەستە و بەدبەخت کریان ڕەنجەڕۊ\nهەر چوار نەفەر وە هەم مەوەستەن\nدۇ نەفەر نیزام نە مابەین وستەن\nنە هەر دۇ تەرەف دۇ سەف دان قەرار\nپا وە پای ئېمە هەر سوب تا ئێوار\nئەو تۊفانی سەخت ئەو وەشت و وارە\nئەو زوڵمی سەنگین ئەو جەرگی پارە\nئەو بەحری قیرین ئەو هەڕگ و لیتە\nئەو باری سەنگین ئەو فەزېحەتە\nئەو زەلیلی دەست گرۊی بېڕەحمە\nئەو ڕۊی بەرگەشتە ئەو مژ و تەمە\nئەو جە یەک بڕیای بابە و فەرزەندە\nمەبغۇزی نەزەر لای خوڎا و بەندە\nنە هەزار یەکێ تەعریفی ئەو ڕۊ\nدەفتەر سېیا کەم تەمام نمەبۊ\nناگا نەی دەمدا بی بە واوەیلا\nوېنەی واقېعەی دەشتی کەربەلا\nبڵند بی نە ئەوج سەدای زاریی و شین\nفەڵەک پەی ئېمە مەڕېزا ئەسرین\nسەدای خانمان وەناز پەروەردە\nنە پەردەی عېسمەت زیندەگی کەردە\nوە بانگی بېشەرم وە سۊزی دەرۇن\nناڵەی زاریشان یاوا وە گەردۇن\nیە چە ڕۆژێ بۍ ئېمە دین وە چەم\nنەدېیەنش وەی تەور ئەولادی ئادەم\nمەواتن سەردار سام سەنگینم ڕۆ\nبابۊی فەرزەندان نازەنینم ڕۆ\nهەر یەکێ ڕەئیس یەک مەحاڵم ڕۆ\nمەعقۇڵ و مەقبۇڵ پەڕ کەماڵم ڕۆ\nیەکێ مەواتش برای خاسم ڕۆ\nشارەزای دیوان شاشناسم ڕۆ\nبۍ خۊف و خەتەر وە دام کەفتەم ڕۆ\nزامانی کاریی ئېش نەسرەفتەم ڕۆ\nشېرانی سەنگی ڕۊی نەبەردم ڕۆ\nلاقەید نە هەوای گەرم و سەردم ڕۆ\nبېباک نە دوژمن ڕۆژی جەنگم ڕۆ\nسوپای سەلم و تۇر هەم فەرەنگم ڕۆ\nکوشندەی گرۊی کەڵڕەمانم ڕۆ\nهۊسای تیرئەنداز ماردەمانم ڕۆ\nسەیادی کۊگەرد شۊخ کەمانم ڕۆ\nساحېب بەزم و ڕەزم میر هامدەمانم ڕۆ\nپەرێ ڕۊی شکار بېقەرارم ڕۆ\nدارای شەوق و زەوق میر شکارم ڕۆ\nدەنگ بڕیای نە سەرکڵاوانم ڕۆ\nشۊن بڕیای نە پای شەتاوانم ڕۆ\nنەچیرگای قەدیم بېساحېوم ڕۆ\nزەلیل و زگار حاڵ پەشېوم ڕۆ\nئەساسەی شکار میراس کەفتەم ڕۆ\nئاخ زامانی سەخت ناسۊر کەفتەم ڕۆ\nزەمزەمەی نۊکەر دیواخانم ڕۆ\nبەرزە هەوارگەی ئېڵاخانم ڕۆ\nشۊڕە سواران ڕۊی مەسافم ڕۆ\nبۍ خەوف و خەتەر بۍ گەزافم ڕۆ\nئەسڵەحەی تەیار گشت خاسانم ڕۆ\nتەفرەقەی دەستی ناکەسانم ڕۆ\nئەسپ و ماین و زین وە جا مەندەم ڕۆ\nنۊکەر و ڕایەت پەراگەندەم ڕۆ\nخانمان وە ناز بېناز کەفتەم ڕۆ\nئای دیدەی لېڵاو ئېش نەسرەفتەم ڕۆ\nبابۊی مناڵان نازەنینم ڕۆ\nوە ناز پەروەردەی شۊخ جەمینم ڕۆ\nقەڕەچۊڵ بڕیای ڕیشەکەنم ڕۆ\nبۍ قەدر و حورمەت هەزار پەنم ڕۆ\nئەسیر کېشکریای کول شارانم ڕۆ\nتەفرەقە و تەقسیم زیندانانم ڕۆ\nزەلیل و ژێردەس بېویجدانم ڕۆ\nدۇچاری دەردان بېدەرمانم ڕۆ\nنە گۊشەی زیندان کەساسکەفتەم ڕۆ\nبېچارە و فەقیر زبانبەستەم ڕۆ\nبۍ خەرجی و موحتاج هەم عوریانم ڕۆ\nسۊچیای زوڵمی سەخت دڵبریانم ڕۆ\nناخۆش و زەعیف گشت مەفلۇکم ڕۆ\nهەر یەکێ ڕەئیس یەک بلۇکم ڕۆ\nڕۊپەی بەرگەشتەی ڕۊزگارم ڕۆ\nبۍ دەوا و عیلاج ناهەنجارم ڕۆ\nوە فدای ئەسیران بېکەس مەندەت بام\nبۍ یار، بۍ یاوەر پەراگەندەت بام\nفیدای سەیرانگای کۊسارانت بام\nکۊچ و مەنزڵگای وەهارانت بام\nدمای زاری و شین، واوەیلا و مەحشەر\nحەرەکەت کریا پەرێ ڕوانسەر\nئاسمان و زەمین سەردابۍ وە هەم\nماچی پەی ئېمە گېرتەبین ماتەم\nئەو ڕۊ ڕۊیێ بۍ تاریک و زوڵمات\nنەی پېش ئامەدە عەقڵ مەبی مات\nهەر تا وە زانۇ نە تۊی هەرگ و ئاو\nهەم واران و وەفر مەوارا وە تاو\nئەو ڕۊ تا ئێوار وە چەند دەردیسەر\nشەو مەنزڵگامان بی وە ڕوانسەر\nماڵ تەنگ و تاریک بۍ ئاگر پەڕ دۇد\nژێر خاک لیباس تەڕ هەوا نەبرۇد\nهەر نەوع وە هەر حاڵ ڕاهی بین جە نۊ\nدامان نە ئاوی سەردی وشکەرۊ\nوەی حاڵی پەشېو هەڕگ و هەوای سەرد\nبۍ نان، بۍ خۆراک دەرد وە بانی دەرد\nگرۊی بېویجدان هەم نە چوار ئەتراف\nمەشین وە ڕاوە مەڎاشان گەزاف\nئەو ڕۊ هەم وەی تەور جە سوب تا ئێوار\nنە قەڵعەی ڕەزا مەنزڵ دا قەرار\nئەو شەویچ نەو جا زیندەگی کەردیم\nنان و خۆراکێ وە گیر ئاوەردیم\nسەحەر دۇبارە حەرەکەت کەردەن\nقەڵعەی یاوەری نەزەر ئاوەردەن\nگوزەرگا نە پای قولـلەی وەیس مەوېیەرد\nهەر چەند ئېلتېماس ئېلتېفات نەکەرد\nئەڵبەتە ئېمەش مستەوجېب زانا\nوەر نە پەی تەقاس نەردێ مەشانا\nهانا هەر وەتۊن وەیسی یەمەن ماڵ\nبازهەم هېممەتێ نە دمای هەشت ساڵ\nئەو ڕۊ تا ئێوار وە دەوانی دەو\nمەنزڵ وە مەنزڵ تا مەنزڵگای شەو\nپاپەتی و برسی ئەلعەتەش پەی ئاو\nسەدەمەی وەی تەور کەس نەڎېیەن نە خاو\nغورۇب وارد بین وە قەڵعەی یاوەر\nجای کەسافەتێ گېرتەن ئەو نەزەر\nپەی ئېمە نەوجا تەویلە و ئەنبار\nتاریک و نۇتەک مەنزڵ دان قەرار\nبە وېنەی حەیوان پەڕ بۍ نە مەردم\nسەرتا پا مەملۊئـ نە سپێی گەندم\nنە خەو نە خۆراک پا زەخم و ناخۆش\nمانېیا و مردگ نائومېد دڵڕەش\nتەعریفی ئەو شەو بۍ زېیاد و کەم\nحەشر و جەهەننەم هەر دۇ دین وە چەم\nوە هەر گېیانکەنشت شەو کەردین وە ڕۊ\nخوڎا سا مەرگێ مەنزڵ ئەو کۊ بۊ\nسەحەر هەم جە نۊ بە وېنەی جاران\nسەف ئارا کەردەن نیزام سواران\nمەحبۇسین نە تۊی تەویلە و ئەنبار\nیەک یەک شمەردەن کەردشان قەتار\nڕۊ نە کرماشان حەرەکەت کریا\nبنە و بارخانە یەکسەر باردریا\nیاوان نە گۊشەی قفەی گڕاوەنگ\nچەند ساعەت نەو جا ئېمە کەردەن لەنگ\nنە تۊی قفەدا ئېمە و نیزامی\nتا چەهار ساعەت ئەو سا تەمام بی\nڕاهی بین وە ڕا نەو دەشتی بۍ پەی\nداخم شەو مەنزڵ کۊ بۊ خوڎا کەی\nوەلحاسڵ ئەو ڕۊ جە گشت ڕۊبەڎتەر\nمانېیا و خەستە مەنزڵ هەم دۇرتەر\nقەڵعەی هۊمەرمل وە مەنزڵ کەردین\nئەو شەویچ نەو جا زوخاوان وەردین\nسەحەر پەرێ شار حەرەکەت کریا\nوېنەی هەردەجار تەرتیبات دریا\nئېعلان کەردەبین وە تەمامی شار\nئوناس و زکۇر، سەغیر و کېبار\nپەرێ تەماشا نە کەناری شار\nبەیان بوینان ئەسیرانی زار\nوەی تەور نمایش مەڎان بە وېشان\nئەسڵەن خەجاڵەت هیچ نمەکېشان\nمیللەتێ وە مەیل ئیتاعەکېش بۊ\nگېرتە و بەستەی ئەو هونەرش چېش بۊ\nوە یەک نمایش واردمان کەردەن\nچمان ئەسیری خارج ئاوەردەن\nگاراژێ نەو جا تەهییە کەردەن\nمەنزڵگای ئېمە بەو یاگە بەردەن\nبە وېنەی حەیوان گەلە و گوسفەند\nکەردەن نە ئەو جا وە سەد هەزار پەند\nئەو کەسە خەتای خانەدان کەرۊ\nقاتڵی چەند کەس وە دەس باوەرۊ\nڕەفتارش بەو تەور نمەبۊ چەنیش\nبە غەیر جە ئەشخاس نامەرد و بەدکیش\nدە شەوانە و ڕۊ نەو یاگە وېیەرد\nبۍ فەرش و پۊشاک نە ڕۇی خاک و گەرد\nڕاگەی زیندەگی بەستەبین لېمان\nیەکی نانێ وشک مەڎریا پېمان\nدمای سەدەمە و زوخاو نە ئەو جا\nدەسە وە دەسە حەرەکەت دریا\nجە موددەی دە ڕۊ چەند نەفەر مەردەن\nهەر نە کرماشان نەعشش سوپەردەن\nیەکێ نادرسان هەورامانی تەخت\nدۇهەم فەتحوڵڵا ئێناخی بەدبەخت\nسا وە هەر نەوعێ کەسافەت کاری\nحازر کەردشان ماشینی باری\nپەنجا شەست نەفەر نە تۊی یەک ماشین\nمەئمۇر و حەبسی چین نەبانی چین\nوە چەند ئېفتېزاح حەرەکەت کەردەن\nئېختېیار نەبۍ هەر جا مەوەردەن\nڕاهی بین وە ڕاه تا وە نیمەشەو\nمەنزڵ وە مەنزڵ وە دەوانی دەو\nتا ئەسەدئاباد خەستە و نیمەگېیان\nتەویلە و کادان مەنزڵ دان پېمان\nئەو شەو وە هەرحاڵ وە ڕۊ ئاوەردین\nپەرێ بەدبەختی هەر ماین نەمردین\nسەحەر هەم جە نۊ حەرەکەت کەردەن\nنە ڕای هەمەدان گوزەر مەکەردەن\nوەختێ نیمەڕۊ نە کەناری شار\nئیستگای ماشین نەو جا دان قەرار\nنیم ساعەت کەمتەر مدران نە ئەو جا\nئەمری حەرەکەت دۇبارە دریا\nمەنزڵگای ئەو شەو قەزوین دان قەرار\nمەدارا نەبۍ ئەو ڕۊ تا ئێوار\nڕاگەی دۇرێ بۍ ئەو ڕۊ تەی کریا\nئای چەند زوخاوان وە مەردم دریا\nنیمەشەو وارد بەو یاگەی خەراو\nمانېیا و مردگ ئەلعەتەش پەی ئاو\nچېش واچۇن چەنی وەنەمان شېیەن\nسەحرای کەربەلا وەی تەورە نەبېیەن\nدۇ شەوانەو ڕۊ نە قەزوین وېیەرد\nجا تەنگ و تاریک هەوا تۊف و سەرد\nبەعزێ ئېفتېزاح نەو جا دین وە چەم\nنەدېیەنش هیچ کەس ئەولادی ئادەم\nساحېب مەنسەبان یەک ئۆردێ وەندەن\nیەکێ سێ قەران جە گردین سەندەن\nواتشان ئاشێ لازمەن پەیتان\nڕەفعی خەستەگی ڕاکەرۊ لېتان\nیەک ئاشێ ماشێ پېمان بارکریا\nوە هەر تەرتیبێ زەهری مار کریا\nداخم هەر ئینەن نەی دنیای ستەم\nهەر کەس هەر کارێ نەوینۊ وە چەم\nواتەی کەسێ تەر ئەسەر نەدارۊ\nنەی گۊش مەشنەوۊ نەو گۊش مەوېیارۊ\nبازە با هەر وېم بسۊزۇ وە دەرد\nتا ڕۊی قېیامەت چەنی ئاهی سەرد\nچۇن وەبۍ جېهەت دۇچار بېیەنان\nنە تۊی پۊسی وېم بریان بېیەنان\nدۇبارە ماشین هەم حازر کریا\nئەمری حەرەکەت پەی مەرکەز دریا\nدمای نیمەڕۊ واردبین وە شار\nباخی شا مەنزڵ ئېمە دان قەرار\nتا یاوان بەوجا هۇراشان کېشا\nیەعنی حازر بان پەرێ تەماشا\nچەند دەسە سەرباز بە خەتە و زەنجیر\nساحېب مەنسەب و مۇزیک و شەستیر\nپلەی سەختی بۍ ئەو ڕۊ نە ڕێمان\nئومېدی حەیات نەمەن پەرێمان\nنە بەدبەختی بۍ ئەو هەم نەکریا\nنەک جە خۆشبەختی تەسویب نەڎریا\nتەمام حەبسی کول تەحویل دریا\nسەد نەفەر نە تۊی یەک ساڵۆن کریا\nئەفسەری شاهی نەو جا ئەمری دا\nکەتی بەستەمان ئەو سا وا کریا\nوەلحاسڵ دە ڕۊ هەم نە باخی شاه\nزیندەگی کەردین وە سەد ناڵە و ئاهـ\nجەو دما یەک ڕۊ سەف ئارا کەردەن\nمەحبۇسین تەمام بەو یاگە بەردەن\nدەسە وە دەسە ئەسامی وەندەن\nپەرێ زیندانان تەقسیم مەکەردەن\nگاهێ وە دڵتەنگ گاهی هەم دڵشاد\nئېمەشان هەم بەردەن وە عیشرەت‌ئاباد\nیەک شەوانە و ڕۊ نەو جا هەم وېیەرد\nوە چەند خەیاڵات هەزار ئاهی سەرد\nپەرێ چل نەفەر ماشین ئاوەردەن\nیەک نە شۊن یەک کول سوارکەردەن\nوە هەر تەرتیبێ حەرەکەت کریا\nشاری قوم مەنزڵ شەو قەرار دریا\nڕاهی بین وە ڕاه تا وە نیمەشەو\nواردبین بەو جا بۍ خۆراک، بۍ خەو\nدۇ حەپسی تاریک یاگە دان پېمان\nبە وېنەی حەیوان ئەو شەو بی جێمان\nسەحەر دە نەفەر بەردەن وە زیندان\nباقی ڕاهی بین پەی شاری کاشان\nئەو ڕۊ تا وە عەسر مەدارا نەبی\nگېیان نە جای سەختەن چەنی بەرنەشی\nئەو شەو وە کاشان وە ڕۊ ئاوەردین\nسا وە هەر نەوعێ زیندەگی کەردین\nدە نەفەر نەو جا باز هەم جېیا بی\nحەواڵەی زیندان کاشان کریا بی\nبیست نەفەر ئېمە پەرێ ئەسفەهان\nحەرەکەت دریا خەستە و نیمەگېیان\nساعەت دوازدەی نیمەشەو تەمام\nئېمە دان تەحوېڵ مەدرەسەی نیزام\nدۇ حەبسی تاریک بۍ نان، بۍ خۆراک\nجا تەنگ و نمناک غەڵتان نە ڕۇی خاک\nبۍ خورد و بۍ خاو شەو وە ڕۊ کەردین\nجە حەد وېیەردە زوخاوان وەردین\nئەو ڕۊ کە سێزدەی عەیدش مەوانان\nئېمە دان تەحوېڵ حەبسی ئەسفەهان\nدمای تەشریفات قانۇن و تەفتیش\nهەر کەس هەر چېش بۍ تەمام سەندن لېش\nتا ئاخر جەم بین نە تۊی زەخیرە\nئەو ڕۊ دان پېمان قاتوخ و جیرە\nنمرەی یەک مەعلۇم کەردەن پەرێمان\nنە تۊی پەنج ئوتاق قەرار دان جێمان\nئەو شەو ساکن بین تا وە سوب سەحەر\nواتشان ئاما بیست نەفەرێ تەر\nئەوان هەم جەلای ئېمە جاگە دان\nهەورامانی تەخت چەنی مەریوان\nئیسە بۍخەبەر، بۍ جورم، بۍ دەلیل\nجە دیوانی حەرب مەحکەمە تەشکیل\nدۇ ڕۊ پەی دەر پەی یەکسەر کول بەردەن\nهەر یەکێ دۇجار مەحاکمەش کەردەن\nتا وە یەک حەفتە باسێ نەبۍ\nیاوەر جەواد خان ناگا حازر بۍ\nدەسە وە دەسە سەدا کەردشان\nپەرێمان نامەی ئەعماڵ وەندشان\nدە ساڵ تا پەنج ساڵ ئېبلاغ کەرد پېمان\nحەبسی ئەسفەهان کەردەن وە جێمان\nهەشت ساڵە چەند کەس ئامان و شېیەن\nهېمای ڕای نەجات پەی ئېمە نېیەن\nمەزڵۇمی ئېمە جە حەد وېیەردەن\nکەریم وە زاتت بۍ پەنا و پەردەن\nجە لای مەخلۇقات ئومېدمان بڕیان\nفەریادڕەسی کەر ڕیشەمان کنیان\nوە ڕەحمەکەی وېت ئېحیاکەر ئەم جار\nخەلاسمان کەرە نەی زیندانی تار"}, {"poet": "عینایەتوڵڵا (عنایت الله) کوڕی ئاغا ھیدایەتی پاوەیی", "poet_description": "['ناو : عینایەتوڵڵا (عنایت الله) کوڕی ئاغا ھیدایەتی پاوەیی', 'لەدایکبوون : ٢٥٨٠ی کوردی، جوانڕۆ', 'کۆچی دوایی : ٢٦٥٦ی کوردی، جوانڕۆ']", "book": "دیوانی ئاغا عینایەت", "poem_title": "ناردنی شەماڵ و پەنا پێ بردنی", "poem_description": "", "poem_text": "یەک ڕۆ نیشتە بیم نە گۆشەی زیندان\nڕەنگ زەرد و زایف تەن لوخت و عوریان\n\n\nدڵ پڕ نە زووخاو دەردی پنهانی\nسەر نیام وە بان کاسەی زرانی\n\n\nدەس کەمەند کەردم نە دەوری زانوو\nنە دەریای بێپەی هەر باڵ مەشانوو\n\n\nقامەت خەمیدە لوول وەردەن وە هەم\nتاویای بۆتەی هەتیتەی ستەم\n\n\nزەلیل و زگار دڵ پڕ نە حەسرەت\nکەوتەی سۆچیای نار و زوڵمی سەخت\n\n\nبێ قەدر و قیمەت بێ یار بێ یاوەر\nکەسیف و موحتاج مەبغووزی نەبەز\n\n\nڕەنگم چون خەزان پایزان زەردەن\nسەرتاپای تەنم ئالوودەی دەردەن\n\n\nهەر دەردەن مەدۆم وە ڕووی زەمیندا\nهەر ڕۆ دەردێ تەر ها نە کەمیندا\n\n\nیەک دەم ئاسایش پەیمان نەمەندەن\nهەر ساتێ سەد جۆر گیان لێمان سەندەن\n\n\nهەشت ساڵەن وەی تەور نەی زیندانی تار\nگرفتاری دەس زاڵم و ئەغیار\n\n\nغەریب و بێکەس پاشیای شاران\nتەفرەقە و تەقسیم دوور کەفتەی یاران\n\n\nڕەفێقان تەمام یەک جە یەک بەتەر\nغەرقەن نە گێجاو دەریای پڕ خەتەر\n\n\nقەومان و خوێشان هەر یەک نە شارێ\nهەر یەک گرفتار دەستی ئەغیارێ\n\n\nئەوەند زووخاوان زیندانان وەردەن\nلووان حەسرەتان وە گڵکۆ بەردەن\n\n\nچێش واچوون جەو وەخت نەزعی گیان کێشان\nنە یار نە یاوەر نە قەوم نە خوێشان\n\n\nهەرچی چەم مەدان پەرێ خەمخوارێ\nکەس دیار نەبێ جە هیچ دیارێ\n\n\nئەڵهای فرزەندان مەکەردەن تاو تاو\nدڵ ئەر سەنگ مەبی سەنگ مەبی وە ئاو\n\n\nوەلحاسڵ وەی تەور نە گۆشەی زیندان\nوە بێ ناز کەفتە تا بەر مەشی گیان\n\n\nدەردەم یەک نەفەر حازر مەکەردەن\nنەعشی ئەو وە حەبس تاریک مەوەردەن\n\n\nنەو جا کەفتە بێ یەک شەوانەڕۆ\nتا دوکتور بەیۆ تەسدیق بکەرۆ\n\n\nئەو سا مەوەردن وە کەناری شار\nبێ قەدر و حورمەت بە وێنەی ئەغیار\n\n\nیاران عەزیزان گرانەن دەردم\nئینە دیم وە چەم هەر مام نەمەردم\n\n\nهەر جە ئارۆوە تا عەهدی ئادەم\nسەدەمەی وەی سەخت کەس نەدیەن وە چەم\n\n\nئارەزووم ئێدەن وەی دنیای فانی\nقاسیدێ مەحرەم ڕازی نیهانی\n\n\nباخەبەر نە حاڵ جەمعی زیندانی\nبکیانوون وە لای یارانی گیانی\n\n\nسەرگوزەشتەمان تەمامیی یەکسەر\nمەنزڵ وە مەنزڵ پێشان دۆ خەبەر\n\n\nتەفەککور کەردم غەیر جە بای شەماڵ\nمەحرەمی ڕازەن حاڵزانی ئەحواڵ\n\n\nزەحمەت کێش بییەن پەرێ بەدبەختان\nسەفا بەخش بییەن پەرێ زام سەختان\n\n\nهەر ئەو مەتاوۆ ئەنجام بدۆ کار\nکارش هەر ئێدەن هەر سوب تا ئێوار\n\n\nطرفة العینێ دنیا تەی کەرۆ\nهەر خەبەرێ بۆ مارۆ و مەوەرۆ\n\n\nشەماڵ فیدات بام گرانەن دەردم\nفەریادڕەسی کەر وەرنە ها مەردم\n\n\nشەماڵ ئامانەن مەدارا مەکەر\nڕاگەی وڵایەت بگێرە نە وەر\n\n\nیاخوا وێران بۆ ئەسفەهان تەمام\nبییەن وە دۆزەخ ئێمەی خاس و عام\n\n\nحەرەکەت بکەر جەی وەر مەکانە\nیاخوا بۆ وە جێی باوەقوشخانە\n\n\nڕاگەی دلیجان بگێرە نە وەر\nمەنزڵگان نەو جا لادێ نیگا کەر\n\n\nئەر مەیلی سەیران نەتەنز و کاشان\nنە سەری ڕاتەن بویەر نە لاشان\n\n\nنەو جا وییەردی منارانی بەرز\nبەرق مەدۆ وە هەم وە سەد هەزار تەرز\n\n\nمەعسوومەی قومەن گرتەنش قەرار\nوە زاهیر مەدفوون وە باتن بێدار\n\n\nشەماڵ دەخیلەن ئامان سەد ئامان\nزەلیل و بەدبەخت دەستم وە دامان\n\n\nهەر تا مەتاوی نەو جا ساکن بەر\nپەی نەجاتمان ئیلتیماس بکەر\n\n\nمەلجەء و پەنای شاه و دەروێشەن\nئاگا نە ئەحواڵ بێگانە و خوێشەن\n\n\nپەرێ تەقسیرات زوانم لەنگەن\nدەستگیری کەرۆ عەرسەمان تەنگەن\n\n\nغەریب و بێکەس بێنەوا و فەقیر\nبێ دوون بێ جیهەت هەشت ساڵ نە زنجیر\n\n\nغیرەت هەر لایق وە ئەوان بییەن\nئومێدی حەیات نە دەس بەرشییەن\n\n\nدمای عەرزە و حاڵ مەدارا مەکەر\nدوو ڕا نەو جا هەن خاس تەشخیس بدەر\n\n\nدەستی ڕاست جادەی شەهری تەهرانەن\nئیشتیبا نەبۆ دەخیل ئامانەن\n\n\nنە ئەو جا مەویەر ئامان هۆشت بۆ\nنەوا ئاسیبێ وە تۆیچ بیاوۆ\n\n\nدارالمظلمەن قەتڵگای عامەن\nمەنبەعی سدوور حوکم و ئەحکامەن\n\n\nهەشت ساڵەن تەمام ئێمە بێ تەقسیر\nعەرز و حاڵ مەدەین وە شاه و وەزیر\n\n\nئەسڵەن جوابێ پەی ئێمە نییەن\nزوڵمێ وەی سەختی کەی بی کێ دییەن\n\n\nشەماڵ دەسی چەپ جادەی عێراقەن\nبگێرە نە وەر تاقەتم تاقەن\n\n\nمەنزڵ وە مەنزڵ تا سوڵتان ئاباد\nسەیری وێت کەرە تۆ وە خاتر شاد\n\n\nنە ڕای هەمەدان حەرەکەت خاسەن\nزووتەر مەیاوی مەسڵەحەت پاسەن\n\n\nهەر وەخت کە یاوای وە کۆهی ئەلوەند\nلادە نیگا کەر بەو سەحرا و دەروەند\n\n\nهەمەدان یاگەی پڕ سەفا و سەیرەن\nپایتەختی قەدیم شاه و وەزیرەن\n\n\nنەو جا نیگا کەر پەی کۆهانی بەرز\nخەتخەت و ڕەنگ ڕەنگ هەر یەک وە یەک تەرز\n\n\nکۆی بیستوونەن نە عالەم بەرزەن\nنەقش و نیگارش وە هەزار تەرزەن\n\n\nمەشهووری عامەن ئوستادیی فەرهاد\nڕەنجش پەی شیرین یەکسەر شی وە باد\n\n\nسەیری نەقاشی بیستوون کەردێ\nڕەفعی خەستەگیی ڕاگەی دوور کەردێ\n\n\nڕشتەی شاهۆکۆ وەر نەدەی نەدەس\nشەماڵ دەخیلەن تا ئاخر نەفەس\n\n\nئەو ڕانموونە پەرێ کوردستان\nمەیاونۆت بەو جا وە سووک و ئاسان\n\n\nنەو جا وییەردی پەڕاو دیارەن\nنە فەرقش دایم تەم و بوخارەن\n\n\n(دایم الاوقات) وەفراو جارییەن\nبەرز و بڵندەن خاس دیارییەن\n\n\nیاگەی کەڵڕەمان میر شکارانەن\nمەنزڵگای وەهار شەدەلارانەن\n\n\nسەختیی کۆی پەڕاو مەشهووری عامەن\nئەو هەم نە جای وێش ساحێب مەقامەن\n\n\nتاقەوسان نەپای ئەو نەقشش کنیان\nکۆسی کەیخەسرەو نەو یاگە ژنیان\n\n\nشیرین و خەسرەو وە شەودێزەوە\nتەمام سەرداران شەڕ ئەنگێزەوە\n\n\nنە وەحش و تیوور هەرچی هەن نە عام\nکول نەقشش کنیان خولاسەی کەلام\n\n\nچەشمە و سەراوێ نەو جا جارییەن\nشەماڵ نیگا کەر خاس دیارییەن\n\n\nسەیرانگای سەییاح تەمامی دنیان\nماچان تەعمیرش هەم تازە کریان\n\n\nشەماڵ مەویەرە گیانم فیداتەن\nکرماشان نزیک نە سەری ڕاتەن\n\n\nشارێ قەشەنگەن پڕ سەفا و سەیرەن\nبازاڕ خیابان مەغازە و دەیرەن\n\n\nئەترافاتی ئەو چەشمە و سەراوەن\nئەویچ وە مەسکەن ئێمە حەساوەن\n\n\nخاس بگێڵ نەو جا سەیرانی وێت کەر\nقەوم و ئاشنا باوەر وە نەزەر\n\n\nئەر دیت ئەشخاسێ پەی ئێمە کەیلەن\nیا خەفەتبارەن باوەفا و مەیلەن\n\n\nسەفا و سەلامێ ڕەد و بەدەل کەر\nسەرگوزەشتەمان پەی ئەو بەیان کەر\n\n\nبواچە پەنەش حاڵ و باڵمان\nسووچیای زوڵمەت کۆی زوخاڵمان\n\n\nجەو دما ئەمری حەرەکەت بدەر\nوێت ئاسا بناڵ گێجەلوولە وەر\n\n\nئامانەت فەرزەن دەخیلەن شەماڵ\nدیارەن قەندیل وەیسی یەمەن ماڵ \n\n\nیاگەی ئومێدەن زیارەتگاهەن\nدەستگیری مەزڵووم پەشت و پەناهەن\n\n\nسەحرای هۆمەر مل بگێرە نە وەر\nداخڵ بەر نەو جا بێ خەوف و خەتەر\n\n\nعالی مەقامەن بڵندەن پایەش\nڕاحەت کەر یەک دەم تۆ هەم نە سایەش\n\n\nئیخلاس وەرزی کەر وە دیدە و وە گیان\nسێ یەکێ ئۆمەت وە ئەو بەخشیان\n\n\nشەماڵ تۆ وەکێل عەرزە و حاڵەنی\nهەر چەند وێت شەخسێ پڕ کەماڵەنی\n\n\nغەریب و بێکەس دڵ پڕ نە هیجران\nهەشت ساڵ گرفتار حەبسی ئەسفەهان\n\n\nپیر و زەعیف و هەزار لا بەدبەخت\nژاکیای دەوران زوڵم و زۆری سەخت\n\n\nنەحیف و خەفیف مەحرووم جە دنیا\nڕیشەی زیندەگی سەد ساڵەم کنیا\n\n\nیەکجار پەشێوەن حاڵ و باڵمان\nعالەمش گرتەن بۆی زوخاڵمان\n\n\nمەحروومی دیدار ئەولاد و دۆسم\nوەختەن ئسخوانم بەرشۆ نە پۆسم\n\n\nشەماڵ دەخیلەن هەر تۆ هەنی کەس\nئامان دامانش وەر نەدەی نە دەس\n\n\nعەرز کەر نە خزمەت وەیسی یەمەن ماڵ\nسەر تا وە دامان بووین وە کۆی زوخاڵ\n\n\nدوودی هەناسەم بەرمەشۆ کۆ کۆ\nمەر قرچەی جەرگم نەیاوان وە تۆ؟ \n\n\nمشکڵ گوشادەن پەی کول کەس هەردەم\nرجال الغیبەن ئەوتادی عالەم\n\n\nشەماڵ قوربانت ئیستیغاسە کەر\nتا قەوڵ نەسانی نەو یاگە مەویەر\n\n\nدمای ئیتمینان بوڵند بەر نە ئەوج\nسەف ئارایی کەر تیپ تیپ و فەوج فەوج\n\n\nخیتەی ناو دەروون بگێرە نە وەر\nچاڵاوە و بێ هەور باوەر وە نەزەر\n\n\nنەو جا نیگا کەر دەشتی مایدەشتەن\nسەحرا موسەتتەح ماچی بەهەشتەن\n\n\nتۆتۆ و بن وە بن چاڵاو بگێڵە\nنەچیرگای سەیاد هەوارگەی خێڵە\n\n\nقاعیدە و قانوون کول جە بەین شییەن\nقەدیم یاگەی عەیش خەوانین بییەن\n\n\nنەو جا وییەردی دەشتی ماراوەن\nئەو جە من بەتەر جەرگش کەواوەن\n\n\nئەهالی ماراو عاجز و دڵ ڕێش\nئازیەتبارەن پەی زیندانی وێش\n\n\nشەماڵ دەستی چەپ فەرامۆش مەکەر\nشالیاوان مەحدوود خاکی ڕوانسەر\n\n\nئیسمش مەشهوورەن بیهتەر ئەملاکەن\nپەی مەردانی ئەوجەرگم چاک چاکەن\n\n\nئیسە نە زیندان کەوتەن وە بێکار\nزەلیل و موحتاج چون گەدای بازار\n\n\nئارام و کەم کەم حەرەکەت بکەر\nقوللە وە قوللە تا وە ڕوانسەر\n\n\nشەماڵ چەن ڕۆژێ نەو جا مەکان کەر\nبگێڵە پێشدا ئی سەر تا ئەو سەر\n\n\nئێڵاخانی بەرز چەشمە و سەراوەن\nهەر کەسێ دییەن جەرگش کەواوەن\n\n\nیاگەی کەڵڕەمان شکارگای خانەن\nئەلحەق شا موڵکەن بیهتەر مەکانەن\n\n\nچەند ساڵ نە دەوران دنیای دوون شییەن\nیاگەی دەبدەبەی ئەردەڵان بییەن\n\n\nچەند وەلی نیعمەت چەندێ سەرداران\nوە عەیش و عیشرەت دنیا ویاران\n\n\nچەند والی زادە نەو جا پەروەردەن\nفەڵەک وە ناکام دووبارە بەردەن\n\n\nچەندێ نۆکەران چەند فەڕاش باشی\nغوڵام و کەنیز چەنی داواشی\n\n\nچەند سوپا و لەشکەر کۆس و بەشارەت\nفەڵەک وە یەک جا کول دا وە غارەت\n\n\nئەوەن نازاران کەفتەن وە بێ ناز\nپەی ئەوان جەرگم مەگێران وە گاز\n\n\nشەماڵ وە گیانت فەڵەک خدێشەن\nتا نۆشێ بدۆ سەد نێش نە جێشەن\n\n\nبویەرە نەو جا دڵ بی وە کەواو\nبشۆ بنۆشە ئاو کانی سورخاو\n\n\nبنۆش ئەو شەربەت چەند جام پەیاپەی\nشەرتمان ئێدەن یادی ئێمە کەی\n\n\nپشتەو دەرەویان بان زەڕنە تەمام\nبگێڵە پێشدا وە مەیل و مەرام\n\n\nزەڕنە مەشهوورەن بێتەر ئێڵاخەن\nچەند خان خەوانین پەی ئەو وە داخەن\n\n\nتەعریف و تەحسین ئەو وەر مەکانە\nهەرچی بواچوون زیاد مەزانە\n\n\nخەراجیانەن نەو جا دیارەن\nپەرێ نەعلەی نی ئازیەتبارەن\n\n\nدمای سیاحەت بان زەڕنە کەردی\nنەو چەشمە و سەراو ئاوێ سەرد وەردی\n\n\nچەپ و ڕاست سەیران ئەمڵاکات نەو جا\nوەشتەرەن نە سەیر باغی ڕۆح ئەفزا\n\n\nملەی لۆن نەو جا باوەر وەنەزەر\nچاڵاوەی گەشن بگێرە نەوەر\n\n\nنە ملەی گەشن سەر باوەر وە بەر\nسەیری ئەمڵاکات ڕوانسەر بکەر\n\n\nچە خاس دڵگیرەن ئەو زێد و ماوا\nشەماڵ وە گیانت جەرگم شکاوا\n\n\nبویەرە کەم کەم کڵاو وە کڵاو\nتا مەشی وە بان چاڵاوەی سورخاو\n\n\nچەند خان و ئەمیر نەو یاگە نیشتەن\nعەجایب ئاوەن خوا سروشتەن\n\n\nساتێ ڕاحەت کەر باسەفا و سەیرەن\nسەوز و خوڕەمەن یاگەی نەچیرەن\n\n\nجۆق جۆق کەڵڕەمان مدران وە پاوە\nمەیان مەویاران وە لارە مارە\n\n\nنەو جا ویەردی گڵکێ دیارەن\nئامانەن شەماڵ جەرگم خار خارەن\n\n\nپەی توولی کەلام ئەر تاقەت بارۆ\nهەر قولە سەنگێ یەک ئیسمێ دارۆ\n\n\nئەو تونکە تونکە یەکسەر هەوارەن\nمەنزڵگای عێڵەن یاگەی دەوارەن\n\n\nپەی ڕۆی نەدامەت نە جەمعی مەردم\nچەن وەختێ مەنزڵ نەو جاگە کەردم\n\n\nئیسە هەر ئەو فیکر ئەو خیاڵ ئەو خاو\nسۆچنان جەرگم کەردەن وە کەواو\n\n\nنە ویر نمەشۆ تا وە ڕۆی مەردەن\nدین و ئیمانم جە دەسم بەردەن\n\n\nبەدبەختی بەختەن شەماڵ گیانی تۆ\nوەر نە من جە کۆ ئەسفەهان جە کۆ\n\n\nدەس مەدەر نە زام گشت گیانم خەستەن\nعەقڵ ڕای تەقدیر هیچ وەخت نەبەستەن\n\n\nشەماڵ مای میرەن جە حەد بەرشییەن\nشکارگای قەدیم حکوومەت بییەن\n\n\nڕاحەت کەر نەوجا یەک شەوانە و ڕۆ\nتەمام سەیران کەر خاکی جوانڕۆ\n\n\nشەماڵ هۆشت بۆ گیانم فیداتەن\nسەراوگەڕ نەو جا نەچێری پاتەن\n\n\nئامانەن دەخیل چێش مەکەری پێم\nها وەختەن ئایر یەکجار بشۆ لێم\n\n\nحوبولوەتەنەن نیسفولئیمانەن\nفەرموودە و تەسدیق پێغەمبەرانەن\n\n\nتا سەیری شاهۆ تەمام نەکەری\nتەشریف وە دێهات پاین نەوەری\n\n\nمای میرەن بەرزەن سەفا ماوەرۆ\nنیگا کەر نەو جا تا چەم کار کەرۆ\n\n\nهەر جا مەیلت هەن یەکسەر دیارەن\nئەر سەحرا و دەشتەن ئەگەر کۆسارەن\n\n\nئای شەماڵ یەکجار گرانەن دەردم\nچەند شەوان نەو جا وە ڕۆ ئاوەردم\n\n\nچەنی چەند سەیاد ڕەفێقی خۆشخۆ\nکارم هەر ئید بی هەر شەو تا وە ڕۆ\n\n\nسەحەر هۆرێزە نە ئەو سەر کڵاو\nتەشریف بەر وە بان کانییەکەی مەڕیاو\n\n\nئاوی حەیاتەن جامێ بنۆشە\nوە گیانت شەماڵ قەلبم بێهۆشە\n\n\nئاخێزکەر نەو جا کەل بەورەوارەن\nگوزەرگای عێڵەن ڕاگەی هەوارەن\n\n\nچەند ماجەمینان نەو جا وییەردەن\nچەنێ نازاران حەسرەتان بەردەن\n\n\nچەند خان خەوانین ئامان و شییەن\nکۆچ و تەڵمیت بار ڕەنگینش دییەن\n\n\nبویەرە نەوجا سێ خڕان تەی کەر\nشانشینەکە باوەر ئەو نەزەر\n\n\nشانشینەکەی ساناو مەشهوورەن\nپەی تۆ نزیکەن پەی ئێمە دوورەن\n\n\nشەماڵ نیگا کەر هەوارێ وەشەن\nنیشتەن نەو یاگە تەمام دڵکەشەن\n\n\nبنیشە نەو جا باسەفا و بەرزەن\nسەیران نە ئەو جا وە هەزار تەرزەن\n\n\nبەردی کەشکانەن نە ئەو یاگەی بەرز\nمەنزڵگای شەوەن وەختی کەڵەهەرز\n\n\nچگاکی ساناو مەعرووفەن نەو جا\nبەرز و قەشەنگەن پەرێ تەماشا\n\n\nکانی هەمرۆئی نە سەری ڕاتەن\nسەرکێشی کەرە گیانم فیداتەن\n\n\nچاشتەوەر نەو جا چە خاس دیارەن\nهەمیشە و دایم پڕ نە شکارەن\n\n\nکەلی کۆلیجێ یاگەی هەواران\nباسەفا و سەیرەن جاگەی شکارەن\n\n\nمەنزڵگای شەو بێ نە وەختی شکار\nمەگێڵاین پێشدا دیار وە دیار\n\n\nچەند وەختێ نەو جا وە عەیش و عیشرەت\nچەنی ڕەفێقان مەکەردم سوحبەت\n\n\nکەلی تفەنگچی و تەڵاش نیگا کەر\nشەو مەنزڵگامان باوەر وەنەزەر\n\n\nبدیە ئاساری ئێمە نەمەنەن\nیەکجار هەر ئێدەن گیان جە من سەنەن\n\n\nشەماڵ یانە گشت بدەر دماوە\nبشۆوە خدمەت پیر خدری شاوە\n\n\nیاگەو مەقامش عالیەن نەو جا\nمەشهوورەن قەدیم وە ساحێو پەنا\n\n\nمەواچان پیری هەزار ماڵ جافەن\nفەریاد ڕەس بییەن هەم سینە سافەن\n\n\nباپیرەی جاف و جوانڕۆ بییەن\nئیسە ئەولادش گشت زەبوون بییەن\n\n\nئەسیر کێش کریان وە شارانەدا\nتەفرەقە کریان وە زیندانەدا\n\n\nسەر گوزەشتەمان تەمام بەیان کەر\nشەماڵ دەخیلەن بگێرەش کەمەر\n\n\nواچە هەشت ساڵە غەریب و بێکەس\nزەلیل و بەدبەخت نییەن فریاد ڕەس\n\n\nباپیرەمانەن پەی کەی پەرێ چێش\nهەرتا مەتاوی تەعنە بدەر لێش\n\n\nئامانەن شەماڵ نە ویرت نەشۆ\nکافییەن وەسەن ڕەحمش بجۆشۆ\n\n\nدمای عەرز و حاڵ نەو جا نیگا کەر\nچەپ و ڕاس یەکسەر باوەر وە نەزەر\n\n\nتەمام دیارەن کۆساران جە دوور\nداڵەهۆ، بەمۆ دەشتی شارەزوور\n\n\nهەورامان، پاوە وە ئاتەشگاوە\nشمشێر و سەریاس قشڵاخ تا شاوە\n\n\nگەرمەزناوەن چەنی ماکوان\nجە نەزەرگاتەن یەکسەر سەراوان\n\n\nساراوەن چەنی بەنیگەز وەشەن\nچەشمە و سەراوش تەمام دڵکەشەن\n\n\nجوانڕۆ تەمام نە سەری ڕاتەن\nبگێڵە پێشدا گیانم فیداتەن\n\n\nدمای سیاحەت قەدەم ڕەنجە کەر\nڕاگەی نیگاگار بگێرە نە وەر\n\n\nشانی وزیمە تا کەوە شیروان\nڕاخێز وە ڕاخێز دەسم وە دامان\n\n\nبدیە کەڵڕەمان نەو جا چێش کەران\nجۆق جۆق و فەوج فەوج مەیان مەویەران\n\n\nمەویەرە ئامان بنی بەرد وە بەرد\nمەخسووسەن وەشەن سەیری هەوشە زەرد\n\n\nکەورگی تفەنگچی ئەسڵی مەکانەن\nیاگەی زەمرەمەی ڕەئیس و خانەن\n\n\nمەنزڵگای قەدیم سەیادان بییەن\nهەر وێش مەزانۆ چەند کەسش دییەن\n\n\nئێمەیچ چەند ڕۆژێ نە عەهدی وێمان\nڕەئیس و مەڕئووس ئید بێ خدێمان\n\n\nوەلحاسڵ چەند وەخت وە کامەرانی\nچەنی ڕەفێقان یارانی گیانی\n\n\nشەوان تا وە ڕۆ وە سەر مەوەردین\nزەمزەمە و مەزاق شکار مەکەردین\n\n\nبێ خەف و خەیاڵ بێ ئەندێش نە کەس\nلاقەید جە تەقدیر فەردی فەریاد ڕەس\n\n\nچەرخی چەپ ناگاه چەرخش وست ئەو کار\nناغافڵ پێچاش بەوێنەی تۆمار\n\n\nشەماڵ بویەرە دەردی دڵ بێشەن\nئەر شا ئەر وەزیر ئەگەر دەروێشەن\n\n\nجوانڕۆ وەشەن بیهتەر وڵاتەن\nشەماڵ دەخیلەن گیانم فیداتەن\n\n\nمەکان وە مەکان بگێڵە پێشدا\nیاگەی کێ بییەن کێ گێڵۆ تێشدا\n\n\nچەشمە و سەراوان یەک یک بگێڵە\nگشت یاگەی خانان مەنزڵگای خێڵە\n\n\nئاخێز کەر پەرێ دەشتی هەسێران\nپەی سەیری کاوات یاگەی ئەمیران\n\n\nنیگاکەر کاوات ئاوش چەند سەردەن\nگرەوش نە ئاو کول دنیا بەردەن\n\n\nقوڕەقەڵا بدیە ئاوش زەڵاڵەن\nشەماڵ بنۆشە نە تۆ حەڵاڵەن\n\n\nچەمە میرانەن یاگەی سەرداران\nهەوارگە و مەنزڵ وەختی وەهاران\n\n\nبێڵەگی خەیلێ نە ئەو وەشتەرەن\nپەی هەردوو، قەلبم پڕ جە نەشتەرەن\n\n\nچەمە میرانەن سۆچنان جەرگم\nبیەن وە باعیس نەزدیکیی مەرگم\n\n\nچەمە میران بێ مەرکەزی شکار\nیاگەی عەیش و نۆش مەخسووسەن وەهار\n\n\nهەوارێ وەشەن یەکجار باسەفان\nعەیبش هەر ئێدەن دنیا بێوەفان\n\n\nئایشە دۆڵ تەی کەر تا وە دارۆمەرد\nبانی تووان و شیریدەر بگەرد\n\n\nملە و دەشتی گەڕ بگێرە نە وەر\nبیاشۆش سەڕۆ تاوە سەراوگەڕ\n\n\nهەوارگەی پشتگەڕ سەنگلاخ و سەختەن\nگاگا مەنزڵگای بەندەی بەدبەختەن\n\n\nهەر چەن نە ئەنزار نازیبا و زشتەن\nشەماڵ وە گیانت پەی من بەهەشتەن\n\n\nئیسراحەت بکەر نەو چەشمە و سەراو\nئامانەن دەخیل جەرگم بی کەواو\n\n\nدمای ڕاحەتی قەدەم ڕەنجە کەر\nوێرانەکەی من بگێر ئەو نەزەر\n\n\nداخڵ بەر نەو جا خەستەگی دەرکەر\nخاس دیققەت بدەر مەلاحیزەش کەر\n\n\nوێرانەکەی من نە پای ئەودارەن\nمەنزڵگای قەدیم لەیل و نەهارەن\n\n\nدار وەنێ نەو جا گرتەنش قەرار\nعومرش زیادەن نەدارۆ شومار\n\n\nسەر بکێش نەوجا بزان کێ مەنەن\nیاگەی کێ بییەن ئیسە کێش چەنەن"}, {"poet": "عینایەتوڵڵا (عنایت الله) کوڕی ئاغا ھیدایەتی پاوەیی", "poet_description": "['ناو : عینایەتوڵڵا (عنایت الله) کوڕی ئاغا ھیدایەتی پاوەیی', 'لەدایکبوون : ٢٥٨٠ی کوردی، جوانڕۆ', 'کۆچی دوایی : ٢٦٥٦ی کوردی، جوانڕۆ']", "book": "دیوانی ئاغا عینایەت", "poem_title": "هەواڵ هێنانی شەماڵ", "poem_description": "", "poem_text": "بەو نام بەو نیشان سەر کێشام نەو جا\nدیم کە دوو کۆتەی سۆچیای سیا\n\n\nکەوتەن نە بەر ماڵ مەناڵان وە دەرد\nدەم دەم مەکێشان ھەناسانی سەرد\n\n\nچەند نەفەر ئەولاد سەغیر و کەبیر\nنە لاشان کەوتەن بەوێنەی ئەسیر\n\n\nواتم ئێوە کێن پەی چێش وەی تەورەن\nمەر کاری دنیا ھەر جەفا و جەورەن\n\n\nواتشان تۆ کێی پەی چێش مەپەرسی\nدەردەدارەنی یاخۆ چە کەسی\n\n\nواتم من قاسید دەردەدارانم\nمەحرەم و ھامڕاز شەو بێدارانم\n\n\nڕەفێق و شەریک دڵ ئەوگارانم\nئاگا نە ئەحواڵ پەشێو حاڵانم\n\n\nیارانی عەزیز نووری دیدەتان\nساحێب جا و مەقام بەرگوزیدەتان\n\n\nئەشخاسێ ئەو سا نەی وەر مەکانە\nجای پەنا و مەلجەء خوێش و بێگانە\n\n\nسەردار و ڕەئیس خان و بەگزادە\nلاقەید نە بەشەر شاھ و شاھزادە\n\n\nئیسە نە زیندان بێکەس و مەھتووک\nبێ قەدر و قیمەت مەریز و مەفلووک\n\n\nھەر یەک نە شارێ تەفرەقە کەوتەن\nجۆشیای زوڵم و تاویای بۆتەن\n\n\nغەریب و بێکەس، موحتاج و بەدبەخت\nزەلیل و ئەوگار فشارانی سەخت\n\n\nوەزع و حاڵشان وەی تەور پەشێوەن\nدووی ھەناسەشان بێشتەر پەی ئێوەن\n\n\nئید واتم ناگا کەوت و شی نە ھۆش\nوە دەم دەردەوە بەرئاما خرۆش\n\n\nواتش ئەی شەماڵ ھەی بەرگوزیدەم\nقەدەمت وە بان بینایی دیدەم\n\n\nیە تۆ بیت ئامای جە لای دەردەدار\nنە خاوی غەفڵەت ئێمەت کەرد بێدار\n\n\nسەرگوزەشتەمان جە حەد وییەردەن\nبەدبەختیی ئێمە بێ پەنا و پەردەن\n\n\nچەند ساڵ نە دەوران فامیل وییەردەن\nنە ڕای ئیحترام زیندەگی کەردەن\n\n\nناگا چەرخی چەپ خول ئاوردەوە\nزەمزەمە و بیسات یەکسەر شەردەوە\n\n\nمەحرووم نە دیدار برا و کەس و کار\nیەک جە یەک بەتەر بیەن گرفتار\n\n\nئابڕوو و حورمەت نە دەسمان شییەن\nئیختیاری موڵک وێچمان نییەن\n\n\nئەوەن بەدبەختی و سەختی و دەربەدەر\nئینتیزاری دەس ڕایەت و نۆکەر\n\n\nنەی کڵاوەدا کەفتەنم کەساس\nکەس نمەپەرسۆ خراو تا وە خاس\n\n\nئایرێ شییەن نە پەڕ و باڵم\nعالەم بێزارەن نە بۆی زوخاڵم\n\n\nئایرێ گرتەن سەرتاپای تەنم\nبییەن وە کۆتەی سۆتەی جەھەنم\n\n\nشەماڵ فیراقەن سۆچنان جەرگم\nزیندەگی بێزار ڕازی وە مەرگم\n\n\nشەماڵ فیراقەن فەرقم شکاوان\nوە گیانت قەسەم مەگێرەم تاوان\n\n\nفێراقەن تێشە نە فەرقم شەنەن\nفیراقەن ڕیشەی عومری من کەنەن\n\n\nفیراقەن ئایر وەردان نە جەستەم\nکەم کەم سۆچنان پێشەی شکستەم\n\n\nفیراقەن غەرقم کەردەن نە دەریا\nڕەنجی سەد ساڵەم وە عەبەس بریا\n\n\nھیجرانەن بییەن سەرباری دەردم\nھیجرانەن باعیس ئی ڕەنگی زەردم\n\n\nھیجرانەن وە گاز جەرگم مەکێشۆ\nھیجرانەن قەلبم دایم مەجۆشۆ\n\n\nھیجرانەن شعوور نە دەستم سەنەن\nھیجرانەن یاسین پەی مەرگم وەنەن\n\n\nھیجرانەن ھەرگیز نە ویر نمەشۆ\nھیجرانەن لیباس ئازیەتی پۆشۆ\n\n\nھیجرانەن دڵ کەرد وە کۆتەی قەساو\nھیجرانەن زامش نەدارۆ حەساو\n\n\nحەسرەت نمازۆ کۆنە بۆ زامان\nحەسرەت دەردێوەن نەدارۆ دەرمان\n\n\nحەسرەتەن دایم زامش ھەر وە سۆن\nھەشت ساڵەن مەکان حەسرەت جوانڕۆن\n\n\nحەسرەتەن قامەت کەردەن وە کەمان\nحەسرەتەن سانان بینایی چەمان\n\n\nچێش واچوون شەماڵ گیانم فیداتەن\nنە ھەزار یەکێ دەردم نەواتەن\n\n\nپەی جەستەی خەستەم کافر کەرۆ شین\nنە موڵکی وێمان وێنەی غەریبین\n\n\nبێ قەدر و حورمەت کەساس کەوتەکار\nکزکز مەنیشین نە پەنای دیوار\n\n\nیانەی زیندانی یەکسەر وەی تەورەن\nشەماڵ وە گیانت پەڕ جەفا و جەورەن\n\n\nئینە سەرگوزەشت کول خاس و عامەن\nھەر چەند عەرزی من گشت ناتەمامەن\n\n\nڕاگە وەی دووری زەحمەتت کێشان\nفیدای ئامات بام سەر بدەر لێشان\n\n\nنەی جا وییەردی کەڵێ و توورکەپان\nئاڵیاوا چەنی قەریەی ناو خۆشکان\n\n\nھەر چوار پەرێ زیندانی وێشان\nتا ڕۆی قیامەت ھەر ئاھ مەکێشان\n\n\nنە ڕای سەفیاوا حەرەکەت بکەر\nقەڵای جوانڕۆ باوەر وەنەزەر\n\n\nداخڵ بەر نەو جا ئەسڵی مەکانەن\nپاتەخت و مەرکەز حاکم و خانەن\n\n\nچەند خان و حاکم سەردارش دییەن\nچەند بەگ و بەگلەر نامدارش دییەن\n\n\nچەند کوشت و قەزا و ئازارش دییەن\nچەند شەدە لاران نازارش دییەن\n\n\nچەندێ ڕەئیس و وەکیلش دییەن\nچەند گەدا و دارا و زەلیلش دییەن\n\n\nچەند شادی و وەشی و شیوەنش دییەن\nچەند سوپا و لەشکەر کولینش دییەن\n\n\nزەمزەمە و نۆکەر دیواخان دییەن\nسەفا و سەیرانگای ناو باخان دییەن\n\n\nچەندێ تەپڵ و کۆس بەیداخش دییەن\nچەندێ داخدار و بێداخش دییەن\n\n\nچەند قازی و خەتیب مستەوفیش دییەن\nچەند شێخ چەند دەروێش چەند سۆفیش دییەن\n\n\nچەند خانم خاتوون مەحبووبش دییەن\nچەندێ غاڵب و مەغڵووبش دییەن\n\n\nچەند مونشی باشی و دەبیرش دییەن\nچەندێ سەرعێڵ و ئەمیرش دییەن\n\n\nشەماڵ وە گیانت ئینە کول واتم\nئامان و لووان فیدای ئاماتم\n\n\nدەورانی گەردوون چەپگەردی کەچ نەرد\nسەنگی بنچینەی گردین بەر ئاوەرد\n\n\nمەرکەز و ماوای ئابا و ئەجدادەن\nقەلب و ڕۆحمان بەو یاگە شادەن\n\n\nیاگی بەزمگای شادی و وەشیمان\nچمان خاوێ بێ دیمان نەدیمان\n\n\nناگا و ناغافڵ بێخەبەر جە دەرد\nفەڵەک پەی ئێمە دیسان شانا نەرد\n\n\nسەرگوزەشتەمان ھەر تا وە ئارۆ\nشەرحش نە فەوقەن لازم نەدارۆ\n\n\nنەو جا نیگا کەر دەخیلەن شەماڵ\nخاس دیققەت بدەر بە حاڵ و ئەحواڵ\n\n\nئەر دیت ئەشخاسێ تاقەتش تاقەن\nئانە گرفتار دەردی فیراقەن\n\n\nئەر دیت کەسانێ دەردش گرانەن\nئانە سۆچیای ناری ھیجرانەن\n\n\nبدیە ھەر کەسێ جە کەسان تاکەن\nڕەنگ زەرد و زایف دیدە خەمناکەن\n\n\nکەوتەن نە گۆشەی کووچە و کەلاران\nوێنەی پووڵی قەڵب ناڕەوای شاران\n\n\nزەلیل و زگار کەفتەن وە بێکەس\nبزان و نەزان مەکێشۆ نەفەس\n\n\nبۆی کزەی جەرگش نیشتەن نە ڕووی عەرش\nتەن لوخت و عوریان نە پۆشاک نە فەرش\n\n\nوێنەی یەتیمان نە پەنای دیوار\nنە موڵکی وێشان خارجی و ئەغیار\n\n\nئانە تۆ وەی تەور مەوینیش وە چەم\nخانمێ بییەن ئەعلا و موحتەرەم\n\n\nنامەحرەم نەدیەن کەس وە دیدەی وێش\nئیسە ناعیلاج بییەن وە دەروێش\n\n\nشەماڵ وە گیانت جەرگم بریانەن\nشەو و ڕۆ دایم کارم گریانەن\n\n\nیەکێ مەوێنی کەوتەن نە سەحرا\nخاتوونێ بییەن موقتەدیر دارا\n\n\nیەکێ پەی فەرزەند دەردش کارییەن\nیەکێ سەردارش نادیارییەن\n\n\nیەکێ براڵەش وە ئەسیر بریان\nیەکێ داراییش کول غارەت کریان\n\n\nئانە فەرزەندش نە دەسش شییەن\nکەمکەم بیناییش نابینا بییەن\n\n\nئانە مەوێنی کەوتەن، مەناڵۆ\nفەرزەندەن پەرێ بابۆش مەلاڵۆ\n\n\nھەر کەس مەوینی دەردش کارییەن\nدەرمانی دەردش نادیارییەن\n\n\nشەماڵ وە گیانت دنیا خەسیسەن\nنۆکەر و یەتیم وێشان ڕەئیسەن\n\n\nئەو مەکان وەزعش ڕێققەت ئاورەن\nجۆشی دەروونم چون سەماوەرەن\n\n\nبویەرە نەو جا نەگبەت ماوەرۆ\nدەردشان سەختەن پایان نەدارۆ\n\n\nشەو و ڕۆ دایم شین و زارییەن\nنە باتی ئەسرین ھووناو جارییەن\n\n\nبازە ھەر بەو حاڵ جەستەی پەشێوە\nتا ڕۆی قیامەت گێج وەران پێوە\n\n\nشەماڵ قوربانەت نەو یاگە مەویەر\nزیارەتی مەرقەد شێخ فەتاح بکەر\n\n\nبشۆ وە خدمەت ئەو پیری کامڵ\nسەرگوزەشتەمان چەنی دەردی دڵ\n\n\nبەد بەختیمانەن چەنی نەدامەت\nدیدار بینیمان کەوتە قیامەن\n\n\nزەلیل و غەریب موحتاج و بێکەس\nھا وەختەن بەرشۆ ئاخەرین نەفەس\n\n\nدنیا وەی تەورەن عیلاج نەدارۆ\nنە عەھدی قەدیم ھەرتا وە ئارۆ\n\n\nنە مەیدانی ھەقق عالەم کول خەستەن\nڕای قەزا و قەدەر ھیچ کەس نەبەستەن\n\n\nحەرەکەت بکەر نە ئەترافاتش\nبگێڵە پێشدا قەریە و دێھاتش\n\n\nکەش و کۆسارش یاگەی شکارەن\nئاساری ئێمەیچ نەو جا دیارەن\n\n\nفرێمان کردەن نەو یاگە شادی\nپەیمان بوازە گەردەن ئازادی\n\n\nفیدات بام شەماڵ زەحمەتت کێشان\nیانەی زیندانی سەر بدەر لێشان\n\n\nدمای سەیرانگای جوانڕۆ کەردی\nکەش و کۆسارش گێجەلوول وەردی\n\n\nڕاگەی گەرمەسێر بگێرە نە وەر\nچەشمە و سەراوان باوەر وە نەزەر\n\n\nباڵەخانییەن نە سەری ڕاتەن\nئاوش بەوێنەی چەشمەی حەیاتەن\n\n\nموڵک و دێھاتش باسەفا و سەیرەن\nجە گشت نیعمەتێ پەڕ دەخڵ و خەیرەن\n\n\nیانەی ئیقباڵەن دایم زاریشەن\nپەرێ سەردارش بێقەراریشەن\n\n\nئەوان ھەم چەند ڕۆ وە کامەرانی\nعەیشی وێشان کەرد نە باڵەخانی\n\n\nفەڵەک ھەم پەی ئەو دیسان شانا نەرد\nئیقباڵ ئیقباڵش نەو جا غورووب کەرد\n\n\nماچی ڕۆی ئەزەڵ پەی زیندان تاشان\nگەدا نە لای ئەو وێنەی پادشان\n\n\nشەماڵ بویەرە نەو جا پەی زلان\nچەشمە و سەراوەن بیھتەرین مەکان\n\n\nخسووس سەراوبەس نەو جا مەشھوورەن\nمەجۆشۆ مەیۆ تەمام پەڕ نوورەن\n\n\nپەشتی سەراوبەس کۆی سارا وەنەن\nئێڵاخی وەشەن ڕیشەی دڵکەنەن\n\n\nئەم دەس و ئەو دەس تەمام بگێڵە\nکول ماجەمینەن ھەوارگەی خێڵە\n\n\nیاگەی نازاران ماجەمینانەن\nمەنزڵگای قەدیم میر و خانانەن\n\n\nدەشتی گوڵاڵە تا بەردی زەنجیر\nچەند حاکم دییەن سەرعێڵ و ئەمیر\n\n\nبەردی زەنجیرەن نەو جا مەشھوورەن\nئاو ساف و زەڵاڵ ماچی کافوورەن\n\n\nچەندێ جە مەردان ڕۆزگار دییەن\nچەن نەوجەوانان کارزار دییەن\n\n\nچەندێ نە دەوران دنیای دوون شییەن\nیاگەی بەگزادەی باوەجانییەن\n\n\nئەوان ھەم چەن وەخت نە دەوری وێشان\nڕۆزگارێ وەش ھەمڕا بێ پەیشان\n\n\nنارا و بەنیگەز مێراوا گێڵە\nشەماڵ وەگیانت کول یاگەی خێڵە\n\n\nنە ھەر جا بدیە جارییەن سەراو\nمەخسووسەن ئاوی چەشمەی بێڵەتاو\n\n\nخاک و ئاو وەی تەور ناپەیدا کەمەن\nجای کیشت و زەرعەن مەنزەرگای چەمەن\n\n\nعێڵ و تایفەی پەڕ حەشەم دارۆ\nعەیبش ھەر ئیدەن ڕەئیس نەدارۆ\n\n\nکەدخودا و ڕەئیس گرفتار بییەن\nنەتۆی زیندانان کول نە بەین شییەن\n\n\nیانەی زیندانی ھەر ئاغە ڕۆشەن\nھەر کەس پەی کەسێ دایم بێھۆشەن\n\n\nتاوەگۆز و کڵاش تا باوەجانی\nشەماڵ بگێڵە تۆ وە نیھانی\n\n\nوە ھەر جا مەشی شین و زارییەن\nئەلوەداعی گەرم بێقەرارییەن\n\n\nئەو سەرزەمینە بگێڵە پێشدا\nھەر کەسێ کەسەن نەمەندەن تێشدا\n\n\nخێڵی باوای خدر نە ملەی لێواشە\nھەر دەسە دۆعان چەرخ بۆ چەواشە\n\n\nکەرە و شاینگان تا دەوڵەت ئاوا\nشەماڵ زەحمەتەن خەیلێ ماڵئاوا\n\n\nئەوانیچ عەشرەت ھەم گرفتارەن\nزەدەی زامی سەخت نێشی یەک خارەن\n\n\nسەر بدەر لێشان کەسێ نەمەندەن\nفەڵەک یانەشان نە ڕیشە کەندەن\n\n\nکەرە مەنزڵگای وەلەد بەگییەن\nچەند شۆڕە سوار ئامان و شییەن\n\n\nنە میر نە ڕەئیس نە سەردار مەنەن\nیاگەی یانەشان بەزرشان شەنەن\n\n\nسەردار نە زیندان نە قەسری قەجەر\nنەعشش چون گەدا کێشیان وە بەر\n\n\nنەمەندەن کەسێ نە ئۆجاخشان\nڕەعیەتێ بییەن وە ئەربابشان\n\n\nدایم زارییەن نە تۆی یانەشان\nبا ھەر بگێڵۆ چەمەڕانەشان\n\n\nئای چەند نازاران کەوتەن وە بێ ناز\nفەڵەک خدێشەن نەشیب و فەراز\n\n\nشەماڵ فیدات بام باوەر وە نەزەر\nزیارەتی مەرقەد دەوڵەت ئاوا کەر\n\n\nگونبەدێ نەو جا بوڵندەن پایەش\nشێخی ئیرشادەن بشۆ نە سایەش\n\n\nنەتیجەی پاکەن جە پاک سرشتەن\nیاگەی ئومێدەن جای پەنا و پەشتەن\n\n\nسەییدەن جە نەسڵ پاکی پێغەمبەر\nشافعی ئۆمەت ڕۆی دەشتی مەحشەر\n\n\nسەر گوزەشتەمان عەرز کەر نە خدمەت\nھەشت ساڵ گرفتار ڕەنج و مەشەققەت\n\n\nموعجیزاتشان مەشھووری عامەن\nساحێب ھیمەتەن بوڵند مەقامەن\n\n\nفەقیر و غەریب موحتاج و زەلیل\nتەڵەب کەر ھیمەت شەماڵ سەد دەخیل\n\n\nھەرچەن موقەددەر عیلاج نەدارۆ\nجە پێغەمبەران ھەرتا وە ئارۆ\n\n\nبەشەر حاڵشەن وە ئومێد زیندەن\nھیچ کەس ددانی ئومێد نەکەندەن\n\n\nدەوڵەت ئاوا جای شەریعەت بییەن\nجومعەو جەماعەت تەریقەت بییەن\n\n\nتەکیە و مەنزڵگای دەروێشان بییەن\nمەلجەء و پەنای دڵڕێشان بییەن\n\n\nئیسە نیشانێ جە ئەو نەمەندەن\nفەڵەک ئەساسش بەرچیدە کەردەن\n\n\nھاشمی ھەشت ساڵ نە تۆی زیندانەن\nپەی بەدبەختی وێش جەرگش بریانەن\n\n\nبێ جورم و تەقسیر گرفتار بییەن\nشان و مەقامش کول نە دەس شییەن\n\n\nعایلە و کڵفەت سەرگەردان بەدبەخت\nجۆشیای کوورەی زوڵم و زۆری سەخت\n\n\nدایم الاوقات شین و زارییەن\nپەی بەدبەختی بەخت بێقەرارییەن\n\n\nشەماڵ وە گیانت فەڵەک کارشەن\nھەر ڕۆ وە نەوعێ یە بازاڕشەن\n\n\nشەماڵ فیدات بام زەحمەتت کێشان\nقەدیم ئۆجاخان سەر بدەر لێشان\n\n\nکەی مەبۆ زەحمەت تۆ فەرامۆشم\nحەڵقەی غوڵامی کەردی نەگۆشم\n\n\nنە ھەر جا ڕەئیس کورد زوان بییەن\nسەردار و ئەمیر کول نە بەین شییەن\n\n\nبگێڵە پێشدا ھەر کەس نە جای وێش\nیەکسەر فامیلش بییەن وە دەروێش\n\n\nنە جا نە مەقام نە شان نە شێوە\nکول پەی دەردی وێش شێت بییەن لێوە\n\n\nپارچەی نەوڕۆڵە بگێرە نە وەر\nسەیرانی دەشتی ماھیدەشت بکەر\n\n\nقەڵای باوانەن ساحێبش نییەن\nمەرکەزی سەردار سەنجاوی بییەن\n\n\nسێ نەفەر سەردار نەو جا بەرقەرار\nساحێو تەپڵ و کۆس بەیداخ و سوار\n\n\nماڵ و دیواخان دەبدەبە و ئەساس\nلەشکەر و نۆکەر یۆ جە یۆتەر خاس\n\n\nکەدخودا و ڕایەت تایفەی زیاد\nگشت خۆش و خوڕەم یەکسەر خاتر شاد\n\n\nنەڕای ئیقتیدار وە کامەرانی\nچەند ساڵ ویاران نەی دنیای فانی\n\n\nچەرخی چەواشە چون ھەردە جاران\nتەفرەقەشان کەرد نە کووچەی شاران\n\n\nنە ماڵ نە فەرزەن نە نۆکەر نە کەس\nڕەنجی سەد ساڵە بەرشی وە عەبەس\n\n\nوەی تەور پاشیان تەفرەقە و بێکەس\nیەکێشان ئەو توون یەکێ ئەو تەوەس\n\n\nحەیف پەی جوانان وێنەی شێری مەس\nلاشەش خاک کەران بێ برا و بێکەس\n\n\nئیسە نیشانێ لێشان نەمەندەن\nفەڵەک ئەساسش نە ڕیشە کەندەن\n\n\nوەی تەور پەشێو بی حاڵ و باڵشان\nکەس نمەزانۆ ڕا مەزارشان\n\n\nشەماڵ بویەرە ماھیدەشت تەی کەر\nمەدارا مەکەر تا وە چوار زەوەر\n\n\nنیگا کەر نەو جا دەشت گەواوڕەن\nمەرکەز و ماوای عێڵی کەڵهوڕەن\n\n\nئەرشەدەن پەرێ تایفان نەو جا\nمەردانی کاری ھەم ساحێو پەنا\n\n\nسەرحەد نشینەن پەی خاکی ئێران\nخاکی ئێرانەن ھەم یاگەی شێران\n\n\nمیللەتی ئێران دوو خسڵەت دارۆ\nنە عەھدی قەدیم ھەرتا وە ئارۆ\n\n\nئیتاعەی ئەمری پادشای وێشان\nوەتەن پەرەستی بییەن خدێشان\n\n\nخسووس عەشایر جەمعی دلێران\nپاسەبان بییەن پەی خاکی ئێران\n\n\nچەنی خارجە ھەرچی جەنگ کریان\nعەمەڵشان نە تۆی تاریخ سەبت کریان\n\n\nپەی ئێمە میللەت ئیفتیخار دارۆ\nمیھەنپەرەستی شەرافەت مارۆ\n\n\nعێڵی کەڵھوڕ بی مقسوودم نەی جا\nخاک و ئاوشا لەشکر و سوپا\n\n\nھەر نە چوار زەوەر تا قەسری شیرین\nمەنزڵگاشان بی تەمام عێڵ نشێن\n\n\nکەوکەبەی داوود ئەو نە عەھدی وێش\nمەشھوور بێ نە تۆی سەردارانی پێش\n\n\nسەدای تەپڵ و کۆس لفەی بەیداخان\nدەستگاھی ڕەنگین ماڵ و دیواخان\n\n\nزەمزەمە و بیسات عەمەڵە و نۆکەر\nکەم کەسێ دییەن تەرەقی بەو تەور\n\n\nچەند خان خەوانین ڕەئیس و سەردار\nنە فەرمانی ئەو گرتەبێ قەرار\n\n\nسوارانی خاس ئەسپ و زین تەیار\nبازی مەکەردەن ھەر سوب تا ئێوار\n\n\nتەپڵی حازر باش ھەر وەخت مەژەندەن\nشەش ھەزار سوار حازر مەکەردەن\n\n\nحەیفەن پەی ئەمیر سەرداری کەڵھوڕ\nشکست دا وە تیپ بەختیاری و لوڕ\n\n\nچون ڕۆی بەرگەشتە نەدارۆ ئامان\nنەو جەنگ و داوای ملەی ھەمەدان\n\n\nجە تەقدیری ھەق ئەمری خوداوەند\nدوو تیر نازڵ بی پەی بابۆ و فەزەند\n\n\nدوو سوپای عەزیم کەردەن چەکاچاک\nلاشەی ئەمیران غەڵتان بین وە خاک\n\n\nجەو دما فەرزەند چەنی نەبیران\nچەن ساڵ نە جای ئەو دنیا ویاران\n\n\nڕۆزگار مەیلش سەرد بی نە لێشان\nکەم کەم ئیختیلاف کەوت نە دلێشان\n\n\nحوببی ڕیاسەت توغیانی بەشەر\nمەبۆ وە قاتڵ فرزەند و پدەر\n\n\nمامۆ برازا بین وە خەسمی یەک\nمامۆی وێشان کوشت پەی بەدبەختی ھەم\n\n\nھەر کەس خوداوەند ھۆر گێڵاوە لێش\nھەر وێش کۆمەکەن پەی نەگبەتی وێش\n\n\nئیسە نەو فامیل یەکێ نەمەنەن\nیاگێ یانەشان بووڵشان شەنەن\n\n\nمەحرووم بین نە ڕەنج چەندین ساڵەی وێش\nگەدا و دەرودەر بەوێنەی دەروێش\n\n\nشەماڵ وە گیانت فەڵەک کارشەن\nدایم الاوقات یە بازاڕشەن\n\n\nشەماڵ دەستی ڕاست گێڵە دماوە\nتەختگە و شامار بدەر دماوە\n\n\nیاگەی سەلاتین گۆران بگێڵە\nوێشان گرفتار عایلەشان وێڵە\n\n\nحەفت سوڵتان نەوجا حوکمڕان بییەن\nھیچکام نە جای وێش ئاسارش نییەن\n\n\nکول ساحێو سوار تفەنگچی و نۆکەر\nیاگەی سوپا خێز سەرباز و عەسکەر\n\n\nتایفە و عەشرەت ئەمڵاکاتی خاس\nشەجیع و مەربووت مەعقووڵ شا شناس\n\n\nگاوارە مەرکەز حاکم نشین بێ\nھەر یەک نە جای وێش ساحێو نگین بێ\n\n\nداڵەھۆ یەکسەر کەش و کۆسارەن\nیاگەی سەلاتین نەو جا دیارەن\n\n\nزەردە و یارانەن زەھاو تا سەرپێڵ\nگشت یاگەی چادر کەدخودا و سەرخێڵ\n\n\nقەدیم ئۆجاخان تەفرەقە و فیرار\nڕایەت و نۆکەر بییەن وەجادار\n\n\nشەماڵ وە گیانت دڵ پەڕ نە ھوونەن\nوی تەور مەوینی جەستەی تۆ چوونەن\n\n\nسەر قەڵا چەنی جێگیران تەی کەر\nبدیە کێ نەو جا کەردەنش گوزەر\n\n\nچەند میر و سەردار نەو جا وییەردەن\nکۆچ و تەڵمیت بار ڕەنگین پەروەردەن\n\n\nباوەیسێ نەو جا یاگەی سەردار بی\nجای عەیش و نیشات تەپڵ و سوار بی\n\n\nھەواش پەی زمسان خەیلێ تەمامەن\nچەشمە و سەراوش وێنەی حەمامەن\n\n\nسەوز و خوڕەمەن زمسان وەک بەھار\nچوار ئەترافش وەشەن پەی شکار\n\n\nداخم ئیسە کێ بەو یاگە شییەن\nپاسە بزانوو ھەر ئەوش دییەن\n\n\nشەماڵ بگێڵە ئەو سەرزەمینە\nزمسانش وەشەن گشت عێڵ نشینە\n\n\nقەدیم سەرادان یەکێش نەمەنەن\nیاگێ یانەشان مێخشان کەنەن\n\n\nڕای دەروەن دەھۆڵ بگێرە نە وەر\nداری زەنگەنە و ئەزگڵە تەی کەر\n\n\nباخی سەیدی خان ھەوارگەی بنگوێز\nبەرز و چەشم ئەنداز با سەفا و ڕاخێز\n\n\nسەیرانش وەشەن ئەو پارچەی بەمۆ\nکول ماڵ جەمینەن شەماڵ گیانی تۆ\n\n\nقەیتوولەن نەو جا یانەی شێخ حەسەن\nجەرگم بریانەن تەمام بێکەسەن\n\n\nوێش چەنی ئێمە گرفتار بییەن\nھەش ساڵ نەی وەرتەر بە ڕەحمەت شییەن\n\n\nئەو نە تۆی زیندان مەشھەد فەوتش کەرد\nبێ قەدر و حورمەت وە سەد ئاھی سەرد\n\n\nنە فامیلی وێش وەی تەور بڕیان شۆن\nکەس نمەزانۆ مەزارش جە کۆن\n\n\nتایفەی نەجیب ساحێو کەرامات\nفەریاد ڕەسی عام پەی کولی حاجات\n\n\nبێ جورم و تەقسیر ئەسیرش کەردەن\nئابڕوو و حورمەت چەند ساڵەش بەردەن\n\n\nڕۆی گرفتاری ھەرتا وە ئارۆ\nدۆعا و موعجیزات ئەسەر نەدارۆ\n\n\nقەزای موبڕەمەن عیلاجش نییەن\nنەزر و سەدەقە کول نە بەین شییەن\n\n\nشەماڵ وە گیانت کڵفەتش وێڵەن\nبەوێنەی دەروێش کەڵپۆس نە پێڵەن\n\n\nبزان یانەکەش کەس مەنەن تێشدا\nیاخۆ باوەقوش مەوانۆ پێشدا\n\n\nعایلەش جە کۆ تەفرەقە کریان\nماڵ و ئەمواڵش وە میراس بریان\n\n\nدەک فەڵەک چەرخت با چەواشە بۆ\nنمەبۆ ڕەحمت پەی کەسێ بۆ تۆ\n\n\nبەڕوین بانەدار تا وە خانە شوور\nئی سەر تا ئەو سەر نزیک تا وە دوور\n\n\nچەن ساڵ نە دەوران ڕۆزگار شییەن\nیاگەی قوبادی و باوەجانییەن\n\n\nیاگەی حکوومەت حەیبەڵا خانەن\nجاگەی دەبدەبەی مستەفا خانەن\n\n\nلازم نەدارۆ شەرحش وییەردەن\nیە گشت نیشانەی دنیای بێ پەردەن\n\n\nنەو جا وییەردی ئاوی سیروانەن\nمەشھوورەن مەحدوود خاکی ئێرانەن\n\n\nئاوی زمکان و لێڵە جەو مەکان\nداخڵ بۆ نە تۆی ڕوودخانەی سیروان\n\n\nمەعرووفەن نەو جا پردی کناچان\nقەدیمەن ئیسمش پاسە مەواچان\n\n\nئیسە وێرانەن ھەر پایەش مەنەن\nدەورانی گەردوون نە ڕیشەش کەنەن\n\n\nلاوران چەنی بێزەل نە ئەو جان\nشکارگای وەشەن پەرێ زمستان\n\n\nئیمامێ نەو جا گرتەنش قەرار\nجە گشت حەیوانێ پەڕەن نە شکار\n\n\nمەکانێ وەشەن پەرێ زمستان\nشەماڵ ئامانەن نەوی ھەراسان\n\n\nتایفەی ئیمامی نەو جا دیارەن\nپەی زیندانیشان دایم خەمبارەن\n\n\nیانەی ھۆسمان بەگ دڵشان نە جۆشەن\nھەشت ساڵەن تەمام کول سیاپۆشەن\n\n\nئەو چەمی سیروان جە دەس وەر مەدەر\nکوێڵە و ماکوان وەشەن پەی گوزەر\n\n\nیاگەو مەکانی ئیناخی نەو جان\nپەی بەدبەختیشان جەرگشان بڕیان\n\n\nملەی لەشکەرگا ھەنجیرک گێڵە\nزێ وھیر تا ھەوار نشینگەی خێڵە\n\n\nھەر یەک نە لایێ شین و زاریشەن\nھەر یەک وە دەردێ گرفتاریشەن\n\n\nزیندانی ئەوان ھەر یەک نە شارێ\nتەفرەقە کریان وە سەر دیارێ\n\n\nفەتحڵڵا ھۆسمان ھەرجە کرماشان\nوەلوولەی تفەنگ سەرباز کوشتشان\n\n\nبدیە ھەر کەسێ ئالوودەی دەردەن\nئانە کەسێوەش نە زیندان مەردەن\n\n\nباز ھەر وەو دەرد سەختی گیان کێشان\nتا ڕۆی قیامەت ھەر ئاخ بکێشان\n\n\nناحیەی زەردۆیی بگێرە نە وەر\nمەکانێ وەشەن مەلاحێزەش کەر\n\n\nدەودان و ڕووان تا وە باینگان\nساتیاری وێراش تا بەلەبزان\n\n\nگڵاڵ ودشە خانەگا و پاوە\nدووریسان شمشێر قشڵاخ تا شاوە\n\n\nنووریاو نجاڕ بە وردە دێوە\nشەماڵ فیدات بام خاس بگێڵ پێوە\n\n\nتەشریف بەر وە بان قوللەی ئاتەشگا\nیەکسەر دیارەن بکەر تەماشا\n\n\nباسەفا و بەرزەن چەشم ئەنداز دارۆ\nھەر جا مەیلت ھەن وە نەزەر مارۆ\n\n\nدێھاتێ نە فەوق شەرحم دان پەی تۆ\nھەشت ساڵەن شیوەن واوەیلا و ھەی ڕۆ\n\n\nنەبڕیان سەدای شین و زاریشان\nنەدریان قەرار بێقەراریشان\n\n\nنە تۆی زیندانان کول نە بەین شییەن\nھەر کەس مەنەبۆ نیمە گیان بییەن\n\n\nڕۆی گرفتاری ھەرتا وە ئارۆ\nنەو قیتعە زەمین ئایر مەوارۆ\n\n\nکوشتارێ زیاد نەو یاگە کریان\nھەرجا کەسێوەن وە ئەسیر بریان\n\n\nوە ھەر جا مەشی شەماڵ زارییەن\nھەر یەک چەند کەسش نادیارییەن\n\n\nخوسووسەن میرزا و مستەوفی پاوە\nڕیشە کەن کریان جە ھەر دوو لاوە\n\n\nمیرزا مەحموود بێ، مونشی خۆش تەحریر\nعاقڵ و فەھیم ھەم ساحێو تەقریر\n\n\nچەند ساڵ فیرار بێ نەو زێد و ماوا\nبەدبەختی کێشا ھەرتا کە تاوا\n\n\nئارەزووش ئید بێ بیاوۆ وە کام\nدەوڵەت بسانۆ پەرێش ئینتیقام\n\n\nوەختێ کە قشوون حەرەکەتش کەرد\nھەورامی نەوجا گشت فرارش کەرد\n\n\nئەو میرزای مەرحووم بە خیاڵی وێش\nئارەزووش بڕیان تەمام یاوا پێش\n\n\nبێخەبەر نە چەرخ قەزای ڕەببانی\nبەرعەکسەن دایم شاد پەشیمانی\n\n\nعەبباس براڵەی گیانی گیانیش بێ\nکول کەسێ عاشق وەش زبانیش بێ\n\n\nناگا کومەیسوون نەو جا تەشکیل دان\nھەرچی مەنەبێ ئەسڵەحە جەم دان\n\n\nئەو گرفتاری نە فەوق شەرحم دان\nجە قەسری شیرین ھەرتا مەریوان\n\n\nمەقسوودم میرزای ساحێو شەوق و زەوق\nشادیش بی وە شین زەوقش بی وە تەوق\n\n\nوێش چەنی مامۆ، برا و مامۆزا\nگرفتار کردەن ڕەنجش شی وە با\n\n\nوە چەند ئیفتیزاح فشاراتی سەخت\nنە جەمعی مەردم بە وەخت و بێ وەخت\n\n\nتا داخڵ وە شار تاران بین یەکسەر\nیاگەی ئەوان دان نە قەسری قەجەر\n\n\nھەر چەند کە ئیزھار مەزڵوومی وێشان\nمەکەردەن ئەسڵەن نەشنەفتەن لێشان\n\n\nھەر یەکێ پەنج ساڵ حەپسشان بڕین\nشەش ساڵ زیاتەر کێشان وە یەقین\n\n\nدمای سەدەمات جە حەد وییەردە\nزوڵم و زۆری سەخت دنیای بێ پەردە\n\n\nھەزار حەسرەتان مەنەبێ نە دڵ\nیەک نە شۆنی یەک داخڵ بین وە گڵ\n\n\nعومووم بێ ڕەمەق مدراین وە پاوە\nڕیشەمان بەنەن وە بای فەناوە\n\n\nشەماڵ ڕاھی بەر پەرێ ھەورامان\nخاکی ئێرانەن سەرتا وەدامان\n\n\nبگێڵە پێشدا بێ سەفا نییەن\nوەزعی سابقش گشت نە بەین شییەن\n\n\nتەرزێ جە دیدەن ئیسە جە وڵات\nجادەی ماشینەن عەقڵ مەبۆ مات\n\n\nھەورامی ئەوسا نە یاگەی وێشان\nئیقتیدارێ خاس بێ نە دلێشان\n\n\nھەر یەک نە جای وێش دەستگا و عومارەت\nماڵ و دیواخان نۆکەر و ڕایەت\n\n\nچەنی عەشایر خارج و داخڵ\nخەیلێ جەنگ کەردەن شەجیع و پەڕ دڵ\n\n\nکەم کەم تەرەقی دەستدا پەرێشان\nقەریبی چل ساڵ ڕاحەت پەی وێشان\n\n\nنە ڕای ئیقتیدار زیندەگی کەردەن\nڕۆزگارێ وەش وە سەر مەوەردەن\n\n\nغوروورشا یاوا سەرحەدی کەماڵ\nنەوبەت کەفت وە دەس ئەساسەی زەواڵ\n\n\nنە ئەمری دەوڵەت تەمەڕود کەردەن\nفەریبی توغیان چەن ساڵە وەردەن\n\n\nدەوڵەت قشوونش کێشا پەرێشان\nسەنگی تەفرەقە کەوت نە دلێشان\n\n\nھەر یەک نە لایێ بێ وە چارەسەر\nپەرێ خارجە دەشت گرتەن نە وەر\n\n\nھەر کەس تەسلیم بی گرفتار کریا\nنە قەسری قەجەر یاگە پێش دریا\n\n\nوەی تەور پاشیا و بڕیا شۆنشان\nکەس نییەن نە جای ھەوار کۆنشان\n\n\nشەماڵ بگێڵە ھەر سەیران خاسە\nچەم پۆشی کەرە جەی دەنگ و باسە\n\n\nداریان و ھەجیج نۆتشە و شەڕەکان\nچەشمە و سەراوەن باغات فراوان\n\n\nنەوسوودەن مەرکەز حکوومەت نشین\nبەرز و چەشم ئەنداز باغاتش ڕەنگین\n\n\nوردە دێھاتش یەکسەر باغاتەن\nھانە گەڕمەڵە نە سەری ڕاتەن\n\n\nناحیەی لھۆن تەمام سەیران کەر\nنە کەلی کاوێ سەر باوەر وە بەر\n\n\nئەو یاگە بەرزەن پەرێ سەیرانگا\nھەرجا مەیلت ھەن بکەر تەماشا\n\n\nقولەی پیر ڕۆستەم دیار وە دیار\nدەشتی مەریوان گۆلی زرێوار\n\n\nئەو قەریە و دێھات مەوینی وە چەم\nبەدبەختیشانەن پێچیاون وە خەم\n\n\nقەدیم ئۆجاخان بڕیا شۆنشان\nنەمەنەن بە غەیر ھەوار کۆنشان\n\n\nمەخسووسەن شاری ھەورامانی تەخت\nقەڕەچۆڵ بڕیان بەرچیدە و بەدبەخت\n\n\nگشت سوڵتان زادە ساحێو نان و خوان\nنەجیب و مەعقوول وەی تەور پێش ئامان\n\n\nبەعزێشان ئەوەن زووخاوان وەردەن\nزەلیل و موحتاج کول گیان سوپەردەن\n\n\nبەعزێ بێ ڕەمەق مدران وە پاوە\nئینتیزاری مەرگ بەیۆ جە لاوە\n\n\nعایلە و کڵفەت بێ قەدر و حورمەت\nتاویای بۆتەی زوڵم و مەشەققەت\n\n\nھەر یەک پەرێ وێش ھەر ئاغە ڕۆشەن\nھەشت ساڵەن تەمام کول سیاپۆشەن\n\n\nشەماڵ فیدات بام ھەورامان تەواو\nقەریە و دێھاتش ھەرتا کە ڕەزاو\n\n\nیەکسەر وەی تەورەن حاڵ و باڵشان\nعاڵەمش گرتەن بۆی کەواوشان\n\n\nبێ جورم و تەقسیر وەی تەور پێش ئامان\nدەردش کارییەن سەر تا وە دامان\n\n\nھەوش و بەدرانی و دزڵی مەویەرە\nجای مەحموود خانەن شەخسێ دلێرە\n\n\nجەند ساڵ جەو مەکان نە ڕای ئیقتیدار\nساحێو سوفرە و خوان نۆکەر و سوار\n\n\nشەجیع و زرنگ بەخشەندە و خەڕڕاج\nخارج و داخڵ وە کەس نەدێ باج\n\n\nحەقیقەت حەیفەن پەی مەردی ئێران\nوەی تەور بان پەنا وە خارج بەران\n\n\nدەرەکێ یاگەی ئەسەد بەگ بییەن\nئەو ھەم مەشھوورەن کول کەسێ دییەن\n\n\nیاگەی مەشوەرەت خاس و عام بییەن\nساحێو دیواخان وەش کەلام بییەن\n\n\nشەماڵ وە گیانت جەی گشت ئەساسە\nیەکێش نەمەندەن تەمام ئیفلاسە\n\n\nقەدەم ڕەنجە کەر پەرێ مەریوان\nئەو سا مەزانی چێش پەنەش ئامان\n\n\nقەڵای مەریوان پاتەختشانەن\nیاگەی حکوومەت ڕەئیس و خانەن\n\n\nکانی سانان بێ یاگەی مەحموود خان\nدەستگا مورەتتەب سوفرە و دیواخان\n\n\nبەگزادە و نۆکەر تەپڵ و سوارە\nداخڵ بیەبێ نە تۆی ئیدارە\n\n\nحقووقی دەوڵەت ئابڕوو و حورمەت\nمەنبەعی ئومێد کەدخودا و میللەت\n\n\nباقی بەگزادە ھەریەک نە جای وێش\nتایفە و شەجیع یەکسەر قەوم و خوێش\n\n\nولەژێر یاگەی کەیخەسرەو خان بێ\nقەدیم ڕیاسەت کول مەریوان بێ\n\n\nدەستە و بەستەی وێش بەگزادە و نۆکەر\nتەپڵ و سوارە نە جەنگ بێخەتەر\n\n\nفەرزەندانی خاس یاگەدارش بێ\nکەدخودا و ڕایەت بەرقەرارش بێ\n\n\nباقی بەگزادە و خوردە مالکین\nھەر یەک نە جای وێش کول ساحێو تەمکین\n\n\nنە ڕای ئیحتیرام زیندەگی کەردە\nبێخەبەر نە چەرخ دنیای بێپەردە\n\n\nشادیشان یەک ڕۆ یەکسەر بی وە شین\nبەو تەور گرفتار دامی بەڵا بین\n\n\nچێش واچوون شەماڵ چێش ئاما وە سەر\nئەسڵەن یەکێشان بەر نەشی وە بەر\n\n\nئەو ئیفتیزاحە کول دیمان وە چەم\nکەم کەسێ دییەن ئەولادی ئادەم\n\n\nئەوان ھەم تەقسیم زیندانان کریان\nھەر یەک نە لایێ وە ئەسیر بریان\n\n\nئەوەن زووخاوان بەدبەختی وەردەن\nقەلیلێ مەنەن یەکسەر کول مەردەن\n\n\nئیسە یانەشان تەمام خاپوورەن\nڕۆی ڕۆشن لێشان شەوی دەیجوورەن\n\n\nعایلەشان وەی تەور کول نە بەین شییەن\nھەرکەس مەنەبۆ کز و کۆر بییەن\n\n\nنەمەنەن ھیچ کەس نە ئۆجاخشان\nڕەعیەتەن ساحێو ئەملاکاتشان\n\n\nفیدات بام شەماڵ قاسیدێ خاسی\nسەرکەشی کەرە ھەم جە کۆماسی\n\n\nئەوان ھەم بەدبەخت ھەم گرفتارەن\nیانە وێرانەن خەیلێ ئەوگارەن\n\n\nبەگزادە و ڕەئیس بییەن دەروەدەر\nھانە تۆی زیندان نە قەسری قەجەر\n\n\nدەروێش مەحموودەن بێچارە و بەدبەخت\nموحتاج و زەلیل وەی زیندانی سەخت\n\n\nھەشت ساڵەن زووخاو بێ سامان وەردەن\nخەزان پەی بەختش خەزانش کەردەن\n\n\nیانەشان دایم شیوەن نە تۆشەن\nھەر کەس پەی کەسێ مەست و مەدھۆشەن\n\n\nشەماڵ عەرزم ھەن بدیە چێش ماچوون\nلازمەن سەیران کۆی تەورێز خاتوون\n\n\nزەحمەتت کێشا خەیلێ ماڵ ئاوا\nئێڵاخی وەشەن ئەو کۆی زێڕ ئاوا\n\n\nبدیە دیارەن کۆی ئەفراسیاب\nکۆی عەبباس بەگەن کول چەشمە و سەراب\n\n\nھەر چوار ئێڵاخ یاگەی عێڵ بییەن\nئیسە قاعیدەش بەرچیدە بییەن\n\n\nقەریە و دێھاتش تا چەم کەرۆ کار\nھەرتا بیاوۆ سەرحەدی ھەوشار\n\n\nیەکسەر ئێڵاخەن چەشمە و میرغوزار\nسەوز و خوڕڕەمەن نە وەختی بەھار\n\n\nقەسەبچەی قەشەنگ چەنەش مەویەرە\nھەم حسەین ئاوا ھەم دیواندەرە\n\n\nسەد پارچە ئەملاک نەو جا دیارەن\nیەکسەر ئەملاکی ئەعیانی شارەن\n\n\nگەڵباغی و مەنمی تایفەی بێ ئەندێش\nئانە کول واتم گرتەبیەن پەی وێش\n\n\nجە کەناری شار ھەرتاکە بیجاڕ\nئەم سەر تا ئەو سەر حدوودی ھەوشار\n\n\nچەند ساڵ نەو زەمان دنیای ھەرج و مەرج\nوێشان ڕەئیس بین وە کەس نەدێن خەرج\n\n\nجە شا تا وەزیر سەردار و ئەمیر\nخان وخەوانین جەمعییەت کەسیر\n\n\nتەپڵ و بەیداخ و سوارە و نۆکەر\nماڵ و دیواخان دەبدەبە و لەشکەر\n\n\nئەساسێ وەی تەور پەی وێشان سازان\nبە زۆری بازووی وێشان مەنازان\n\n\nتا ئاخر دەوڵەت ئەمر دا قشوون\nپەی سەرکووبیشان وە بێ چەند و چوون\n\n\nشەریفوددەوڵە حاکم بی ئەو ساڵ\nپەنج ھەزار نەفەر تەمام و کەماڵ\n\n\nسەردار ڕەشید بێ، ئەوڕۆ سوپاھدار\nنە فەرمانش بین تفەنگچی و سووار\n\n\nشمشێر حەمایل خەلعەتش کەردەن\nجەنگی گەڵباغی وە ئەو سوپەردەن\n\n\nھەورامان چەنی جوانڕۆ تەمام\nباقی عەشایر جە خاس تا وە عام\n\n\nجەم کەردەن پەیشان جە شاری سنە\nحەرەکەت دریا ئەساسە و بنە\n\n\nیاوان بەو مەحاڵ ئەوان بین ماوا\nفەوری حەمڵە دان کەردشان داوا\n\n\nوەلحاسڵ ئەوڕۆ سوب تا خۆرئاوا\nزەد و خورد کەردەن ھەرتا کە تاوا\n\n\nھەر چەند شجاعەت وە کار مەوەردەن\nچون نەگبەتشان بێ عیلاج نەکەردەن\n\n\nشکست وەردشان کەردشان فیرار\nغارەت و چەپاو تەمام بێشومار\n\n\nکەفت نە ڕووی سەحرا ھەر کەس پەرێ وێش\nھەرکەسێ یاوا درێغ نەکەرد لێش\n\n\nنە ھەر دوو تەرەف تەڵەفات کریا\nخاتیمەی ئەو جەنگ وەی تەورە دریا\n\n\nجەو دما بەعزێ ڕەئیس و سەردار\nشەریفوددوڵە ئومێد دان قەرار\n\n\nپەنا ئاوەردەن قەوڵ دان پێشان\nگونا و بێگونا وە دارشان کێشان\n\n\nپێش ئامەدێ سەخت پەڕ خەوف و خەتەر\nپاشیان وە ھەم بێ وە چارەسەر\n\n\nدمای کوشتار و غارەت و زەرەر\nخارج و داخڵ دەشت گرتەن نە وەر\n\n\nچەند ساڵ نە مابەین ئیکارە وییەرد\nباز نە جای وێشان جەماوەری کەرد\n\n\nدووبارە فەریب تەمەڕڕود وەردەن\nدەوڵەت ئەمرش دا تەبعیدشان کەردەن\n\n\nبەعزێ گرفتار نە قەسری قەجەر\nباقیشان یەکسەر کریان دەروەدەر\n\n\nتەفرەقە و تەقسیم شار و دێھاتەن\nچەمەڕای جیرە و نان و بەراتەن\n\n\nگەدایی کەران بەوێنەی دەروێش\nنیمە گیانێ ھەن بێزار بییەن لێش\n\n\nشەماڵ سەرگوزەشت دنیا وەی تەورەن\nڕاحەتیش نییەن پەڕ جەفا و جەورەن\n\n\nئیسە ئەو یاگە تەمام وێرانە\nبییەن وە لانەی بادەقوشخانە\n\n\nبا ھەر بناڵان تا ئاخر نەفەس\nوە شارانەدا غەریب و بێکەس\n\n\nفیدات بام شەماڵ مەنزڵت دوورەن\nسەیرانی سنە ئەو ھەم زەروورەن\n\n\nشارێ قەشەنگەن مەدارا مەکەر\nبگێڵە پێشدا ئەو کۆی ئاویدەر\n\n\nکۆسارێ وەشەن نەدارۆ جەفا\nتۆ خودا بنۆشە ئاو کانی شەفا\n\n\nئانە سەیرانگای ئەعیانی شارەن\nبەرز و چەشم ئەنداز کول جا دیارەن\n\n\nبدیە خەسراوا ماچی بەھەشتەن\nنووری لەقای ھەق نەو یاگە وەشتەن\n\n\nپارچەی ئاویدەر چەشمە و سەیرانەن\nعەیشگای عامەن کززە و کەواوەن\n\n\nچەمەن موعتەمەد یاگەی ئەعیانەن\nتەفریحگای ئەشراف تجار و خانەن\n\n\nداخڵ بەر نە شار قەڵای حکوومەت\nبەرز و قەشەنگەن نەدارۆ زەحمەت\n\n\nبازاڕ خیابان مەغازە کەم کەم\nتا مشی وە بان ئاو کانی دووشەم\n\n\nشەماڵ بگێڵە یاخودا وەشت بۆ\nئارەزووی منەن کول یاوان وە تۆ\n\n\nیانەی ئەعیانەن ھەر یەک نەجایێ\nئەو سا مەنمانان بەوێنەی شایێ\n\n\nدەستگا و عومارەت تەلاری عالی\nساحێبی ڕوتبە و موشیر و والی\n\n\nوەزیر و ئاسەف موعتەمەد وەکیل\nمەورووسیشانەن ھەر یەک چەند دەلیل\n\n\nنۆکەر ئیقتیدار ئەملاکاتی خاس\nمەشھوور و مەعرووف تەمام شا شناس\n\n\nموشکڵێ نەبی نەکەران ئاسان\nساحێبی لەنگەر یەکسەر کوردستان\n\n\nحکوومەت دایم بە مەیلی وێشان\nمەعلووم مەکەردەن جە مەرکەز پەیشان\n\n\nھەژدە بلووکی کوردستان تەمام\nوە ئەوان کارش مەدریا ئەنجام\n\n\nمەلجەء و پەنای فەقیر و دەروێش\nیاری دەھندەی بێنەوا و دڵڕێش\n\n\nوەلی نیعمەتی سەفحەی کوردستان\nبەرپا کونندەی گرۆی بێکەسان\n\n\nچەنێ جە ئەشخاس بێنەوا و نادان\nنە دەر ماڵشان بین وە خانەدان\n\n\nھەرچی تەعریف کەم ئەوسافاتشان\nدەبدەبە و ڕەواج ئەحکاماتشان\n\n\nزیاتەر بییەن ھەر یەک پەی وێشان\nئیسە ڕۆزگار سەرد بییەن لێشان\n\n\nئەوان ھەم چەنی ئێمە جەلب کریان\nوە ھەر بەھانە پەی مەرکەز بریان\n\n\nشەش ساڵ جە مەرکەز نیشتەن پەی وێشان\nئیجازەی مەحەل نەدریا پێشان\n\n\nجە دمای شەش ساڵ ھەناسانی سەرد\nئاسەفی ئەعزەم نەوجا فەوتش کەرد\n\n\nنەعشش بەوێنەی یەک نەفەر گەدا\nبەردەن وە مەحەل بێ سەر و سەدا\n\n\nئیسە نە ئەو قەدر، نەئەو قیمەتە\nنە ئەو ئیحتیرام سەفا و زینەتە\n\n\nحاڵ و ئەحواڵشان ئەگەر بپەرسی\nئەوان ھەم وێنەی یەک نەفەر شەخسی\n\n\nزیندەگی کەران نە یانەی وێشان\nجەو ئیقتیدارە کول دەسشان کێشان\n\n\nڕۆزگار دایم ئینە خودیەشەن\nیەکێ پادشا و یەکێ دەروێشەن\n\n\nدنیا ھەر وێشەن بەشەر فانییەن\nکۆشش پەی دنیا پەشیمانییەن\n\n\nشەماڵ فیدات بام کافییەن زەحمەت\nکێشات فراوان ڕەنج و مەشەققەت\n\n\nدنیا وە ھیچ کەس وەفاش نەکەردەن\nکەس جە بێوەفا بەھرەش نەبەردەن\n\n\nچەند پادشاھان جە بەشەر بێباک\nوە ھەزار حەسرەت سەر نیان وە خاک\n\n\nکەیۆمەرس سەرتەوق پادشاھان بێ\nسەر حەڵقەی زەنجیر ساحێو جاھان بێ\n\n\nوە کۆ شی جەمشید ساحێو جامی جەم\nوێش چەنی جامش لووان پەی عەدەم\n\n\nکۆرش کەبیر داخم ئەو کۆ شی\nسەر دوودمانی ھەخامەنشی\n\n\nھەر یەک چەند حەسرەت گرتەبێن نە دڵ\nیەک نە شۆنی یەک داخڵ بین وە گڵ\n\n\nنەمروود و شەدداد، زوححاک و فیرعەون\nئیددیعاشان بی چەنی خوداوەند\n\n\nداخم جە کۆبان کەیانانی کەی\nئەو گورز و گۆپاڵ ئەو ساقی و ئەو مەی\n\n\nکۆ شی کەیخەسرەو ساحێو تەخت و تاج\nکۆ پەھڵەوانان نەپای کورسی عاج\n\n\nکۆسی کاوسی داخۆم جە کۆ بۆ\nکەللەی کەیقوباد جە کۆ کەوتە بۆ\n\n\nفەرەیدوونی فەڕ بڵند بی پایەش\nچەند ساڵ مەملەکەت وەش بین نە سایەش\n\n\nگوودەرز وە حەفتا و حەفت فرزەندەوە\nگیو وە ڕیازەت خەسرەو سەندەوە\n\n\nداخۆم جە کۆ بۆ شای ئەفراسیاو\nئیسمش مەوەردەن سەنگ مەبی وە ئاو\n\n\nڕۆستەم جە کۆ بۆ ئەسفەندیار جە کۆن\nکەللەی دێو سفید چەنی بڕیان شۆن\n\n\nئی گشت پادشا و پەھڵەوانی قین\nچەنی جاشان بی نە سینەی زەمین\n\n\nداخۆم جە کۆبان خەبەرشان نییەن\nکەوکەبە و ئەساس کول نە بەین شییەن\n\n\nھەر یەکێ ھەزار حەسرەتان نە دڵ\nوە چەند ئارەزوو سەر نیان وە گڵ\n\n\nچەند پادشاھان ئەشکانی بییەن\nیەک نە شۆنی یەک ئامان و شییەن\n\n\nکەوکەبەی دارا چەنی بی تەمام\nئەسکەندەر نە شۆن ئەو یاوا وەکام\n\n\nئەسکەندەر جە کۆن پادشای نامی\nشەرق و غەربش گرت ئەو وە تەمامی\n\n\nجە عومری کۆتاش ڕاحەتیش نەدیی\nھەر چی ڕەنجش دا وە عەبەس بەر شیی\n\n\nساسانی جە کۆن چەنی شین وە باد\nنەوشیروان بی، ساحێب عەدڵ و داد\n\n\nکەیخەسرەو تەختش جە مەدایێن بێ\nشیرین مەلیکەی ئێران زەمین بێ\n\n\nکەم کەسێ دییەن ئەو تەخت و ئەو تاج\nمەتای ڕەنگاڕەنگ ئەو حوکمی ڕەواج\n\n\nدەبدەبە و بیسات بەزمی خەسرەویی\nمەشھووری عامەن ھیچ کەسێ نەدیی\n\n\nئاخر گرفتار چەرخی دنیای دوون\nیەک شەو شیرین دیش غەڵتانەن نە ھوون\n\n\nئەو سەردارەش دیی وەی حاڵ و وەی دەرد\nشیرین ھەم جە گیان شیرینش ویەرد\n\n\nبە غەیر جە شیرین کەس نەدیەن وە چەم\nدمای سەردارش حازر پەی عەدەم\n\n\nشیرین بای شیرین پەی شیرین کاریت\nسەبت کریان تاریخ پەی یادگاریت\n\n\nگەنجی باد ئاوەر تەڵای دەست ئەفشار\nوە غارەت بەردەن دیار وە دیار\n\n\nتایفەی مەغۆڵ ئەو جەنگی خوونخوار\nجە کەللەی ئادەم سازناشان مەنار\n\n\nئەوە پادشا ئامان و شییەن\nچەند ھەزار ھەزار ئیسمشان نییەن\n\n\nئینە کول واتم ئامان و بییەن\nعەجەب تەر جە کار ئێمە کەم بییەن\n\n\nھیچ کەسێ نەدیەن بێگونا و تەقسیر\nبەدبەختش کەران دە ساڵ نەزەنجیر\n\n\nمەحروومی دیدار عایلە و فرزەن\nفەریادڕەس نییەن غەیر جە خوداوەن\n\n\nبەوێنەی حەیوان دوڕندەی قەفەس\nدە ساڵ نەکێشی ڕاحەت یەک نەفەس\n\n\nڕەنجی چەند ساڵە وە ھەزار زەحمەت\nتەمام نە بەین شیی وە نیمە قیمەت"}, {"poet": "عینایەتوڵڵا (عنایت الله) کوڕی ئاغا ھیدایەتی پاوەیی", "poet_description": "['ناو : عینایەتوڵڵا (عنایت الله) کوڕی ئاغا ھیدایەتی پاوەیی', 'لەدایکبوون : ٢٥٨٠ی کوردی، جوانڕۆ', 'کۆچی دوایی : ٢٦٥٦ی کوردی، جوانڕۆ']", "book": "دیوانی ئاغا عینایەت", "poem_title": "پاڕانەوە لە خودا بۆ لێبووردن لە گونا و ڕزگار بوون", "poem_description": "", "poem_text": "ڕۆزگار شیشەی عومرم شکستەن\nڕاگەی ئومێدی حەیاتم بەستەن\n\n\nتەکلیفم ئێدەن پەرێ ڕای نەجات\nموناجات کەروون قاضی الحاجات\n\n\nیاڕەب بە حاجەت ڕەسوولی سەروەر\nقازیولحاجات ڕووی دەشتی مەحشەر\n\n\nیاڕەب بە حاجەت جەلال و ئەقدەس\nدەستگیری مەزڵووم غەریب و بێکەس\n\n\nیاڕەب بە حاجەت زوولجەلالی وێت\nبە عەرشی عەزیم لایەزالی وێت\n\n\nیاڕەب بە حاجەت پێغەمبەرانت\nبە عەرش و کورسی قەترەی بارانت\n\n\nیاڕەب بە حاجەت شای دوڵ دوڵ سوار\nمورتەزا عەلی کوشندەی کوففار\n\n\nبە ئەشکی دیدەی فاتیمەی زەهرا\nهەم بەو شەهیدان دەشتی کەربەلا\n\n\nبە ناڵەی دەروون عەبداڵانی بەر\nمەکێشان نەدڵ وادەی سوب سەحەر\n\n\nبەسەدای ئەزان ئەڵڵاهوو ئەکبەر\nبە شوعلەی جەماڵ پاکی پێغەمبەر\n\n\nیەک ڕای نەجاتێ بنێرە نە وەر\nبە شەرافەتی سەییدی سەروەر\n\n\nبە دەستێ بەستەی زیندانییانت\nئەسیر و مەزڵووم گۆشەی شارانت\n\n\nجەمعی زیندانی ئەکرادی بەدبەخت\nفریاد ڕەسی کەر نەی فشاری سەخت\n\n\nدە ساڵەن زووخاو جارییەن لێمان\nبەشەرێ نییەن ڕەحم کەرۆ پێمان\n\n\nیاڕەب بەحاجەت ئیسمی ئەعزەمت\nبەو مەلایکان خاس مەحرەمت\n\n\nیەکەم جار بەو ڕەحم بێ پایانەکەت\nبەو عەتا و کەرەم بێ سامانەکەت\n\n\nپیر و ئاخر شەڕ عاسی و عوسیانبار\nقەبووڵ کەر وەنەم تەوبە و ئیستیغفار\n\n\nخالق و زاتت غەیر جە لوتفی وێت\nڕای ئومێد قەتعەن مەخفی نییەن لێت\n\n\nئاگا نە ئەحواڵ دەردەدارانی\nشەفا دەهەندەی کول بیمارانی\n\n\nئەم دردە دووچار ئێمەشان کەردەن\nهەر ساتێ سەد نەوع بەتەر جە مەردەن\n\n\nکەریم کەرەم کەر کەرەم بێ شومار\nزیندەگی پێمان بییەن زەهرومار\n\n\nیاڕەب بۆ بە عیشق خاسانی دەرگات\nغەریب و بێکەس دوور کەفتەی وڵات\n\n\nمەزڵوومی ئێمە جە حەد وییەردەن\nئیحیامان کەرە هەناسەم سەردەن\n\n\nبەخشەمان وە نوور پاکی پێغەمبەر\nنەی زیندانی تار وەسەن دەردی سەر\n\n\nڕەحمێ کەر وە حاڵ عایلە و سەغیر\nیاڕەب نەجاتێ نەی دام و زەنجیر\n\n\nتاقەت و سەبر و حەوسەڵە بڕیان\nیەکسەر تەمام بی پەردەی دڵ دڕیان\n\n\nزەڕڕەیێ ئیمان جە موو باریکتەر\nها وەختەن شەیتان باوەرۆش وە بەر\n\n\nقووەی وجوودیم، کول نە بەین شییەن\nعومرم جە پەنجا و چوار ڕەد بییەن\n\n\nعەینم بێ عەینەک تەم و بوخارەن\nزیندەگی پەرێم چون زەهری مارەن\n\n\nیاخودا وە ڕەحمت کارێ بسازی\nبا کۆتا کەروون ڕوودە درازی\n\n\nئیستیدعام ئێدەن جە لای خوداوەن\nشاد کەرۆم دیدار عایلە و فرزەن\n\n\nعومری تەبیعی سەر ئامان جۆشۆ\nقەبووڵ مەفەرما چی غوربەت بەرشۆ\n\n\nئارەزووم ئێدەن یا حەیی داوەر\nنەی زیندانی سەخت باوەریم وە بەر\n\n\nقووەی وجوودی و سەروەتی دنیا\nکول تەمام بییەن ڕیشەمان کنیا\n\n\nبەدتەرین زووخاو دنیا کول وەردم\nیەک ڕۆ ئاسایش وە سەر نەوەردم\n\n\nنەحیف و زەعیف پیر و گرفتار\nغەریب و بێکەس، موحتاج، دەردەدار\n\n\nعنایەت فەردت کول موناجاتەن\nسەرتا وە پایین دۆعای حاجاتەن\n\n\nکافییەن وەسەن سەر دەرد ماوەرۆ\nئومێد هەن خودا قەبووڵش کەرۆ\n\n\nئیلتیجام ئێدەن جە لای هامسەران\nوە یەک فاتیحە ڕۆحم شاد کەران\n\n\nدۆعای مەغفیرەت نە دەرگای داوەر\nدرێغ نەکەران بەشقی پێغەمبەر"}, {"poet": "عینایەتوڵڵا (عنایت الله) کوڕی ئاغا ھیدایەتی پاوەیی", "poet_description": "['ناو : عینایەتوڵڵا (عنایت الله) کوڕی ئاغا ھیدایەتی پاوەیی', 'لەدایکبوون : ٢٥٨٠ی کوردی، جوانڕۆ', 'کۆچی دوایی : ٢٦٥٦ی کوردی، جوانڕۆ']", "book": "دیوانی ئاغا عینایەت", "poem_title": "سکاڵا لە پیریی و ژیانی نالەباری بەندیخانە", "poem_description": "", "poem_text": "دڵم نە جۆشەن... \nیاران هامسەران دڵم نە جۆشەن\n\n\nقوڵ مەدۆ وەهەم بەس نەخرۆشەن\nسفیدی تاڵەم چون سیاپۆشەن\n\n\nقەلب میحنەتبار دایم بێهۆشەن\nچەن فیکر و خەیاڵ زوخاو نە تۆشەن\n\n\nکوورەی ئەهەنگەر جەلاش خامۆشەن\nسەماوەر جەو بۆن هەر نە خرۆشەن\n\n\nکەللەم بێڕەمەق مدران وە پاوە\nئینتیزار مەرگ بەیۆ جە لاوە\n\n\nگۆش بەرگی نمناک ماتەمی پۆشان\nدیدە پەی بینش هەر پا نە حاشان\n\n\nمووی سیا مەیلش وە من نەمەندەن\nسفید نە موڵکش خۆ بەزرش شەندەن\n\n\nقرمزی ڕوخسار خەزانش کەردەن\nباد بەرگی خەزان هەرد ئەو هەرد بەردەن\n\n\nپیری و جوانی ئەسڵەحە پۆشان\nکەمەندی پیری جوانی کێشان\n\n\nوەی تەور گرفتار دامی ئەو بییەن\nتا ئاخر نەفەس خەلاسیش نییەن\n\n\nدەندان خۆ ئەسڵەن توخمش نەمەندەن\nدەلاکی پیری نە ڕیشەش کەندەن\n\n\nڕوخساری سافم چرچ و ئاوێزان\nنووری بەشەری نە ئەو گورێزان\n\n\nپیری وە سوپای شەڕ ئەنگێزەوە\nسوارەن یەک یەک وە شەودێزەوە\n\n\nزەفەر وە لەشکەر جوانی بەردەن\nنە قەڵعەی وجوود مەحسوورش کەردەن\n\n\nنمازۆ یۆشان بکەران هاوار\nهەر ڕۆ یەکێشان مەکێشۆ وەدار\n\n\nسێدارە نە پای قەڵعە نە کارەن\nتێخی جەلادیش نە زەهری مارەن\n\n\nدەسبەردار نییەن تا نەفەس دارۆ\nتا ئاخر لاشەش وە خاک مەسپارۆ\n\n\nدنیا هەر وەی تەور ئامان و شییەن\nچەن هەزار هەزار عەنایەت دییەن"}, {"poet": "عینایەتوڵڵا (عنایت الله) کوڕی ئاغا ھیدایەتی پاوەیی", "poet_description": "['ناو : عینایەتوڵڵا (عنایت الله) کوڕی ئاغا ھیدایەتی پاوەیی', 'لەدایکبوون : ٢٥٨٠ی کوردی، جوانڕۆ', 'کۆچی دوایی : ٢٦٥٦ی کوردی، جوانڕۆ']", "book": "دیوانی ئاغا عینایەت", "poem_title": "نامە بۆ موحەممەد بەگی ڕۆستەمی", "poem_description": "", "poem_text": "کەمێ نە ئەحواڵ دەردانی کاری\nئیزهار کەم وە لای نمرە چواری\n\n\nپیر و لەڕ و چەق هەر ساتێ دەردێ\nزەعیف نائومێد هەناسە سەردێ\n\n\nدەردی گشتمان میراس جێماگە\nپەنج شەش دەردێ تەر لە من ڕووی داگە\n\n\nمانگی ڕەمەزان وەک زاڵمی جەبوون\nسەری ناوێتۆ لە بوون و نەبوون\n\n\nهەر کەسێ بگرێت هەر وێڵی ناکات\nئیدعای خوێنی کاکەی لێ ئەکات\n\n\nگیرۆدەی دەسی پەنج غەزا بووگم\nلە دەس هەر پەنجیان من لە دەس چووگم\n\n\nدووانی دەوڵەتی سیانی شەخسی\nهاوار داد لە دەس دۆ کەشک و قەیسی\n\n\nشەرتە لەداخی دۆکەشک و قەیسی\nکۆگەردی بکەم وەک دەروێش وەیسی\n\n\nلە گشت زیاتەر وە عیشوە و نازە\nسەحەریم دایم نان و پیازە\n\n\nپەنیری کرمین ئاشی قورباقە\nهاوار داد لە دەس ئی فەقر و فاقە\n\n\nوەک هەڵوا ئەیخوا هەرکەسێ ساقە\nداد بێ داد لەدەس ئاشی قورباقە\n\n\nمەحکووم و مەزڵووم ئەعماڵی شاقە\nگرفتاری دەس ئاشی قورباقە\n\n\nبەخوا عەزیزان تەکلیفێ شاقە\nخواردنی نییە ئاشی قورباقە\n\n\nوەک بزن بگرێت ئەو بەلە باقە\nکردگیە وەمن ئاشی قورباقە\n\n\nعوموم دەردمان دووریی و فیراقە\nسەرباری دەردان ئاشی قورباقە\n\n\nمەخسووسەن هەر کام ڕەئیس ئۆتاقە\nباوکی ئەفرۆشێ بۆ ئاش قورباقە\n\n\nشەهەنشاهییە تڕ و تفاقە\nپەنیری کرمین ئاشی قورباقە\n\n\nبۆ ئیراد جۆیی چاویان زاقە\nهەر کەسێ نەیخوا تەختە و شەلاقە\n\n\nلە ئاو گۆشتە ڕەش هەرچی بەیان کەی\nتام و لەززەتی وە قەوری کاکەی\n\n\nلە گشت بەترە ئەو غەزای خاسە\nهەر چڵک و چڵمە ئەیکەنە کاسە\n\n\nتەتە بۆ کەری وە کۆی زۆخاڵ وێ\nفیتوا دەرەکەی توخمی گەماڵ وێ\n\n\nمەگەر تەخت و بەخت بوێ چەواشە\nئەوسا واز بێرن لەم ئاشی ماشە\n\n\nئینساف خۆ نادەن نایەژن بەسە\nنام لە کوێ تێرن ئەم گشت عەدەسە\n\n\nپاکیچی ناکەن پڕ لە کا و تووکە\nبێشتر دانەکەی کوژی چەڵتووکە\n\n\nنەوع پەرەستی و میللەت پەروەریی\nئەم عەداڵەتە قوڕ بگرە دەری\n\n\nکاغەزی دنیا تەمام سیا وێ\nدەردی دڵی من هەر تەواو ناوێ\n\n\nسەوزی خواردنی ئێوەیچ ئەزانم\nئەر ئیزهار بکەن منەت وە گیانم\n\n\nوەزعی خۆتان و مانگی ڕەمەزان\nبنویسە لە من کاک محەممەد گیان\n\n\nحاڵم نەماگە ئیتر بۆ من بەس\nناتەواوییەکەی حەواڵەی ئێوەس"}, {"poet": "عینایەتوڵڵا (عنایت الله) کوڕی ئاغا ھیدایەتی پاوەیی", "poet_description": "['ناو : عینایەتوڵڵا (عنایت الله) کوڕی ئاغا ھیدایەتی پاوەیی', 'لەدایکبوون : ٢٥٨٠ی کوردی، جوانڕۆ', 'کۆچی دوایی : ٢٦٥٦ی کوردی، جوانڕۆ']", "book": "دیوانی ئاغا عینایەت", "poem_title": "نامەی ئاغا عینایەت بۆ شێخ عەزیزی کوڕی شێخ فەتتاح", "poem_description": "", "poem_text": "عەزیز بەتاڵەن... \nفیکر و خەیاڵت یەکسەر بەتاڵەن\n\n\nئارەزووت دایم هەر پەرێ ماڵەن\nمەلاقات کەردەی ئێڵ و عەیاڵەن\n\n\nزیندەگیت حەرام ئەوقاتت تاڵەن\nمەر ڕەحم خالق وەرنە مەحاڵەن\n\n\nشەو و ڕۆ دایم هەر نە خەیاڵەن\nفیکرت شمارەی هەر ماه و ساڵەن\n\n\nهیمەت بابۆت پیر کەماڵەن\nدۆعای موستەجاب دایم نە حاڵەن\n\n\nئەرچی کارمان نەیاوان کاڵەن\nڕەحمی مەشایخ هەمڕای خەیاڵەن\n\n\nخواوەن هەر وێش ساحێو جەلالەن\nعەفوو کەرەمش شامیلی حاڵەن\n\n\nئەر مەیلش ببۆ کەرەم بکەرۆ\nئارەزووی شاهان وەباد مەدەرۆ\n\n\nهەر کەسێ کارێ چەنیمان کەردەن\nهەر پەشیمانەن تا وە ڕۆی مەردەن\n\n\nئومێد هەر تۆنی پادشای شاهان\nتەخت و بەخت مەدەی وە ساحێب جاهان\n\n\nقەترەیێ شەفا جە خەزانەی غەیب\nحەواڵە کەرۆ خالق لاڕەیب\n\n\nدڵ تەنگمان مەکەر وەسەن عینایەت\nئومێد هەن کارمان یاوان وە غایەت"}, {"poet": "عینایەتوڵڵا (عنایت الله) کوڕی ئاغا ھیدایەتی پاوەیی", "poet_description": "['ناو : عینایەتوڵڵا (عنایت الله) کوڕی ئاغا ھیدایەتی پاوەیی', 'لەدایکبوون : ٢٥٨٠ی کوردی، جوانڕۆ', 'کۆچی دوایی : ٢٦٥٦ی کوردی، جوانڕۆ']", "book": "دیوانی ئاغا عینایەت", "poem_title": "جواوی ئاغا عەنایەت بۆ موحەممەد بەگی ڕۆستەمی", "poem_description": "", "poem_text": "دۆستەکەی گیانی ڕۆستەمی نەژاد\nنامەی شیرینت خەمان دا وە باد\n\n\nئەشعاری مەربووت مەعدەنی شعوور\nسەیقەل کریابێ بە وێنەی بلوور\n\n\nموناجاتی خاس دڵ پەسەندیدە\nوانام و ساوام وە هەر دوو دیدە\n\n\nئاهەنگی ئەشعار فیردەوسیت وەندم\nجە دوڕ ئەفشانیت من حەیران مەندم\n\n\nئەشعارت جە لام وێنەی شەکەرەن\nمن جە واتەی وێم قەلبم پەکەرەن\n\n\nحەیفەن قاتی بۆ ئەو شیرین وەی تەڵخ\nئەو ئاوی سافەن ئێد لەجەن هەم بەڵخ\n\n\nئەو دانەی گوهەر ئێد سەنگی خاران\nئەو پارچەی حەریر ئێد کۆنەی شاران\n\n\nئەو خشتی میعمار باش هۆسای یەمەن\nئێد کەلارە کۆن گڵ و خاک و شن٭\n\n\nفیعلەن ئەساسەی تەحریرم نییەن\nپەی سەبتش ئایر نە قەلبم شییەن\n\n\nنیگاش مەداروون تا دەرجش کەروون\nهەر وەخت وەسیلەش وە دەس باوەروون\n\n\nقاتی پاتی بۆ خاس چەنی خراو\nتا بۆ وە شەربەت شەکەر چەنی ئاو\n\n\nیادگارییەن پەی کەسێ مانۆ\nشایەت دروودێ پەیمان بکیانۆ\n\n\nوەسیلەش فەوری حازر دیاری\nدەرج کەردم نە فەوق پەی یادگاری\n\n\nئیزهاری مەئیوس کەم سەوادی وێت\nبێ عیلم و تەحسیل نامورادی وێت\n\n\nکەردەبێت وە لام منیچ هەر بەو دەرد\nجە کول کەس بەتەر کەم فام و ڕەنگ زەرد\n\n\nدمای پەنجا ساڵ ڕەنج و کەردەی وێم\nئیسە سابتەن مەعلووم بییەن لێم\n\n\nهەرچێوم کەردەن کول پەشیمانم\nهەر یەک دەردێوەن نە ڕووی زامانم\n\n\nئینە کول باعیس بێ ئیتلاعییەن\nبێ خەبەر نە چەرخ دنیای فانییەن\n\n\nبێ عیلم و سەواد جە نادانییەن\nعاقڵ کەی کارش پەشیمانییەن\n\n\nبازە با سووچیۆ وەی داخ و وەی دەرد\nجە هەردوو دنیا مەحرووم و دڵسەرد\n\n\nبەڵام عەزیزم تەقسیرمان نییەن\nمەحەل موحەققەر تەنگ و وردییەن\n\n\nمەدرەسەی علووم عەقڵ و فام و بەخت\nیا سایەی دیوار یا نە پای درەخت\n\n\nفەیلەسووفی عەقڵ کانی مەعریفەت\nڕەواج دەهەندەی عیلم و شەریعەت\n\n\nئەو ڕۆ نیشانەی دەر وە دەرمان بی\nمەلا عەلی مراد، تەعلیم دەرمان بی\n\n\nئەو ئێمەش یاونا وەی پایەی بڵەند\nشیخ الازهر بی ئەو پیری پڕ فەند"}]