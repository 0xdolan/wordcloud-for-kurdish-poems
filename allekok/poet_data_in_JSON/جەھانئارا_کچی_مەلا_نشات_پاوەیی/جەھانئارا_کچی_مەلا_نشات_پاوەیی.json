[{"poet": "جەھانئارا کچی مەلا نشات پاوەیی", "poet_description": "['ناو : جەھانئارا کچی مەلا نشات پاوەیی']", "book": "شیعرەکانی جەھانئارا", "poem_title": "نامەی ژمارە ٣ بۆ هاوسەرەکەی، عەلی ئەکبەر خانی ئەردەڵان، ناسراو بە شرف الملک", "poem_description": "", "poem_text": "ئاغەم کارییەن... \nبیلا جە دووریت دەردم کارییەن\n\n\nهەر شەو تا بە ڕۆ بێقەرارییەن\nکول بەڵای بەڕاست شین و زارییەن\n\n\nئەوەندە بێحەد تاسەی تۆم کەردەن\nدوودی هەناسەم جە فەرق ویەردەن\n\n\nدیدەم ئینتزار ئاموشۆی ڕاتەن\nخەیاڵ هەر نە فکر وێر سەوداتەن\n\n\nسەرسام سادار چوون لەیلێ ئاسام\nشادی و زەوق نە ڕووی دەروون هەراسام\n\n\nچونکە بەی ڕەنگە، دەرد کاریمەن\nدەرد بێ دەرمان، نادیاریمەن\n\n\nبۆ تایە کاکۆڵ، قەترانی شەو بۆ\nوازکەرە نە فەرق، عەتر ئەشەدبۆ\n\n\nبکیانە پەرێ زامدار زامت\nدڵ بە سێخ بڕیان، باڵای نەمامت\n\n\nلەحزەیەک نمەشۆ نام تۆم جە هۆش\nتا وە ڕۆی مەردەن، نییەن فەرامۆش\n\n\nقەسەمم واردەن، ڕۆح بارۆن وە بەر\nبنێرۆ نە ڕێت، عومر و گیان و سەر\n\n\nقەسەم بە ئایەی سی جزمەی کەلام\nپەی تۆ خاو و خورد لێم بییەن حەرام\n\n\nسەوگەند بەو باڵای، نازەنین ئەندام\nغەیر جە تۆ زەوقم جە گشت کەس حەرام\n\n\nئەما تۆ پەی من، نییەنی وە تەنگ\nبێڕەحمی بێڕەحم، دڵ سەنگی دڵ سەنگ\n\n\nمەیلت چوون جاران جەی وەر نەمەندەن\nمەعلوومەن دەندان، کەنیزت کەندەن\n\n\nوەرنە یانێ چێش، بینایی دیدەم\nعومرم، عەزیزم، هەی بەرگوزیدەم\n\n\nیە خەیڵی وەختەن، مەیلت کەردەن کەم\nکۆت کەردەن جەلام خەرمان خەرمان خەم\n\n\nڕۆ جە ڕۆ فێشتەر مەینەت مەدەی پێم\nوەڵا بێزارم، من جە گیان وێم \n\n\nجە تەنخوای نەوید خەم پەیم مەکیانی\nوە شەرت وەرتەر هیچ نمەزانی"}, {"poet": "جەھانئارا کچی مەلا نشات پاوەیی", "poet_description": "['ناو : جەھانئارا کچی مەلا نشات پاوەیی']", "book": "شیعرەکانی جەھانئارا", "poem_title": "پاییزنامە", "poem_description": "", "poem_text": "دڵە خۆ پائیز، ها ئاما جە سەر\nچوون توجار پێشەن، زەردی جە بەندەر\n\n\nچەمە! سا بدیە وە زەردی چەمدا\nشەماڵ، نەمامان، مەدۆ بە هەمدا\n\n\nتازە نەمامان زەردەن ڕەنگشان\nهەنی نەمەندەن شنۆی دەنگشان\n\n\nگۆشە گۆش بدەر وە دەردی خەزان\nجە بەخت خەزان مەبەر حاڵ نەزان\n\n\nنەمام ئارەزووی ڕەنگ سیوەیلەن\nچەنی من و تۆ سیوەیل بێمەیلەن\n\n\nخەزان وێڵ بییەن وە سەر بەرداندا\nشەماڵ وەڵگ من بەرد وە هەرداندا\n\n\nمنیچ هەر ئەودەرد، ئەو زەردی و ئەو ڕەنگ\nئەو چەم و ئەو خەم، ئەو جەستە و ئەو دەنگ\n\n\nهیچ مەبەر عاجز «نەمام» دوڵبەر\nهەر بە تۆش نەدان حەق جە باڵای سەر\n\n\nبە چەند کەسیش دان زەردی بە گۆناش\nخسووس ڕەنگ من، بڕیان وە باڵاش\n\n\nتۆ مەبەر عاجز، جە زەردیی ڕەنگت\nتۆ چەنی سەبزی، بییەن بە جەنگت\n\n\nمن چەنی سوورخی، دایم داوامەن\nجە زەردیی ڕەنگم، هەر واوەیلامەن\n\n\nقەسەمتان مەدۆ «نەو تووڵ نەمام»\nشەرح دەردتان ئیزهار کەن، جە لام\n\n\nسەر تا وە دامان، هەر زەردی پێوەن\nزەردی ڕەنگتان، نە ئاه کێوەن\n\n\nهیچ کورێز مەدەن نەمام بێ دەردەن\nبێ دەرد مەحاڵەن مەگەر جە مەردەن\n\n\nهەر کەس دەردێوەش نەبۆ جە دڵدا\nچوون بوڵبوڵ نەشۆ وە سوجدەی گوڵدا\n\n\nئانە نە شەرتەن، نە وەفا و نە مەیل\nنە سۆزەن، نە عەشق، نە دڵ مەبۆ کەیل\n\n\nنەمامان یەکسەر گشت کەردەن ئیقرار\nئازیز ئێمە گشت، مەر فەسڵ بەهار\n\n\nنۆبە کەفت ئەو دەس پەرسای نەمامان\nدەرد تۆ چێشەن شای جەمین جامان\n\n\nهیچ تەکلیف مەکەن دەردم بێ دەوان\nنمەگنۆم وە دەس حەکیمی حاڵزان\n\n\nدووبارە واتن مەر ئەو حەکیم بۆ\nدەوا بزانۆ، پەری دەرد تۆ\n\n\nزەخم دڵ وە تیر هیچ دەواش نییەن\nپڕەن جەو دەردە، هەنی جاش نییەن\n\n\nئەو حەکیم بدۆ دەوا پەیاپەی\nخۆ من بێزارم جەو جام و جەو مەی\n\n\nمەگەر ئەو حەکیم، ئەو تیرە شەندەن\nزەخمش نە ڕووی دڵ تا مەحشەر مەندەن\n\n\nنەمام ئاه سەرد کێشا جە دەروون\nخەیلێ عاجز بین جە چەرخ گەردوون\n\n\nئەوەڵ من واتم: دەوام ناچارەن\nدەوا، نە چارەی، من نە پێوارەن\n\n\nئەر سەد کە حەدیس پێغەمبەر ڕاسەن\nمەسەلەی قەدیم وەرینەن، پاسەن\n\n\nهەرچی دراز بۆ هەر نییەن مەقبووڵ\nبەڵام واتەمان، تۆ بکەر قبووڵ\n\n\nئەر سەد بەرزیمان جە حەد ئەو دەرەن\nسەبرو تەحەموول جە گشت خاستەرەن\n\n\nوەشڵەی بە ئێوە هەر وەخت پائیزەن\nئەوسا مەزانن، دووری ئازیزەن\n\n\nئەر وەهار بەیۆ مەوسۆل دۆسەن\nبێ خەبەر جە دەرد گشت بەڵا و کۆسەن\n\n\nخۆ هەم نە پاییز نە وەهار نە وەخت\nهیچ نییەن جە لام هەنی تەفاوت\n\n\nئەگەر وەهار بۆ، ئەگەر پاییز بۆ\nئەگەر ڕەفێق بۆ، ئەگەر ئازیز بۆ\n\n\nئەگەر زمستان، ئەگەر هامن بۆ\nڕۆحم پەروازەن، مەر خەم زامن بۆ\n\n\nنە شەب و نە ڕۆ، نە ماه و نە ساڵ\nسەبر و تەحەممول جە لام بێ مەحاڵ\n\n\nسا دڵە وەسین، وەس دەر دەدیسەر\nساتێ ڕاحەت بەر بێ خۆف و خەتەر\n\n\nمەبۆ دوعای جەخت بکەرۆ پەرێت\nهەر موبتەلای دەرد پاسە بەیۆ پێت\n\n\nچوون دڵ سەنگەنی بەد بەیۆ نە ڕێت\nهەر موبتەلای دەرد پاسە بەیۆ پێت\n\n\nسا چوون ئازاردار هەر زەمین بۆ جێت\nهەر موبتەلای دەرد پاسە بەیۆ پێت\n\n\nنەپەرسای ئەحواڵ ئیخلاسمەند وێت\nهەر موبتەلای دەرد پاسە بەیۆ پێت\n\n\nئەرێ بێ مروەت، هەی یاغی جە وێت\nهەر موبتەلای دەرد پاسە بەیۆ پێت\n\n\nچوون بازی نەهاڵ بەرشییەن جە جێت\nهەر موبتەلای دەرد پاسە بەیۆ پێت\n\n\nفایدەش نییەن هەی نەفام، هەی شێت\nهەر موبتەلای دەرد پاسە بەیۆ پێت\n\n\nخۆ تۆ مەزانی، مەردەن ها نە ڕێت\nهەر موبتەلای دەرد پاسە بەیۆ پێت\n\n\nبدەر وە سەردا، پەرێ بەخت وێت\nهەر موبتەلای دەرد پاسە بەیۆ پێت\n\n\nسا چەمەڕا بەر، پەی قاسد وێت\nهەر موبتەلای دەرد پاسە بەیۆ پێت\n\n\nخۆ نە جەلا دای وە ڕووخسار وێت\nهەر موبتەلای دەرد پاسە بەیۆ پێت\n\n\nنە جوانیت دی، نە خود نازیت کەرد\nنە مۆبەتت بی، نە عەشقبازیت کەرد\n\n\nنە جاهێڵیت کەرد، نە نێش و نە نۆش\nحاڵ نەزان حاڵ، ئەرێ شەڕ فرۆش\n\n\nنە سەر تا پای وێت، پۆشا وە کاڵا\nهەر دایم وە دەرد، پەی دەرمان ناڵا\n\n\nخۆ نە شادیت دی، نە مەجلیس نە بەزم\nنە شەو یولغار دای چوون سوار ڕەزم\n\n\nنە وە سەرکەشی دۆسی دوور مەنزڵ\nئەری بادەقووش وێرانەکەی دڵ\n\n\nنە نیگا و دیای ماه و ساڵت دی\nنە تەمەننا و مەیل ڕۆی ویساڵت دی\n\n\nنە تاڵب وە مەیل، بەینەتکارانی\nنە ئاگا وە حاڵ، دەردەدارانی\n\n\nنە شەرتی کەسێ، نە وەفای یارێ\nهیچ نەبیت وە تەنگ جە ساڵان جارێ\n\n\nهەر گورێزت دا، پەرێ وەسڵ یار\nئەرێ بی قیمەت جە لای ئەهلی شار\n\n\nئەرێ گرفتار، دەرد کەس نەزان\nئەرێ سەرگەردان چوون وەڵگ خەزان\n\n\nئەرێ زەدەی خەم، زام کۆنە و نۆ\nئەرێ جاگەی چەنگ نەچیرگای هەڵۆ\n\n\nفەرموودەی مەعدووم شیرین گیانیم\nفەرموودەی ئەوەن، ورد زوبانیم\n\n\n&#39; هەڵۆ زەدەگەی تەرسیاکەی وێم\nدرۆ بۆ یا ڕاس، هەوە سیاکەێم &#39;\n\n\nنە ساتێ ڕاحەت، نە پەژارەی شەو\nنە دڵ ئازادەن، جە خەیاڵ ئەو\n\n\nپا نە دوو شاخەی کۆت سەد مەنم\nسلسلەی زەنجیر، ها نە گەردەنم\n\n\nبێ گونا و تەقسیر مەحبووسم جە بەند\nفەڕاش دەردم وە بێ چوون و چەند\n\n\nنە نیگا و دیای ماه و ساڵت دی\nنە تەمەننا و مەیل ڕۆزگارت دی\n\n\nدڵە! جە قینت، دیسان جە داخت\nمەعلوومەن بییەن، خەبتی دەماخت\n\n\nکەس چەرخ گەردوون نمەدۆ بازی\nچ لازم جەی شەرح، زوبان درازی\n\n\nتەڵ تامڵت، بڕیان جە وڵات\nپەنهانی ڕازت، نەمەندەن جە لات\n\n\nئەر سەد کە شیرین جەی دنیای کەچڕەو\nوێش ڕسوا کەردش پەی وەسڵ خەسرەو\n\n\nشیرین پەی خەسرەو، جە شاهی ویەرد\nخەسرەو پەی شەکەر، بادەنۆشی کەرد\n\n\nتازەگی نییەن، دنیا وەی تەورەن\nجە وەفا مەپەرس مایل وە جەورەن\n\n\nدووری وەشتەرەن، تا وەسڵ یاران\nوەفا بێ قیمەت، جە سەر بازاڕان\n\n\nخۆ تۆ جەهانت پەی بی بە قەقنەس\nئارا جە دەستت بەرشی وە عەبەس\n\n\nهیچ مەبەر وە تەنگ چەرخ چەواشە\nعالەم کول مەبۆ وە زەڕ بێ خاشە"}, {"poet": "جەھانئارا کچی مەلا نشات پاوەیی", "poet_description": "['ناو : جەھانئارا کچی مەلا نشات پاوەیی']", "book": "شیعرەکانی جەھانئارا", "poem_title": "نامەی ژمارە ١ بۆ هاوسەرەکەی، عەلی ئەکبەر خانی ئەردەڵان، ناسراو بە شرف الملک", "poem_description": "", "poem_text": "سەختەن ئازارم... \nئاغەم جە دووریت، سەختەن ئازارم\n\n\nقیبلەگای عەزیز، ڕووی ڕۆزگارم\nعەزیزم ڕەفیق، دۆسی نازارم\n\n\nدۆعای فەراوان، کەمین دۆعاگو\nبیاونۆ وە لات، ئاغەم گیانو تۆ\n\n\nئەگەر مەیلت بۆ، پەرسەی هەواڵم\nجە ئیقباڵ تۆ، شای کەمەر لاڵم\n\n\nئەلحەمدولیلا، ئاغەی دڵ سیام\nدەغدەغەی تەشویش هیچ نییەن جە لام\n\n\nغەیر جە باڵای تۆ لێم نادیارەن\nڕۆی ڕۆشەن جە لام تاریک و تارەن\n\n\nهەر ڕاویارێ عازم بۆ جە لات\nبنوویسە ئەحواڵ جە سەر تا وە پات\n\n\nدوو کەلیمە شەرح سڵامەتی وێت\nبنوویسە پەرێم، سەرم ها نەڕێت\n\n\nئەر مەیل کەنیز، مەندەن وەلاوە\nبپێچەش وە بەرگ، ساف واڵاوە\n\n\nبکیانە پەرێم، تا خاتر جەم بۆ\nئەندێشەی شەوان جە لای من کەم بۆ\n\n\nوەرنە بیناییم، هەی بەرگوزیدەم\nدایم مەوارۆ سەیڵات نە دیدەم"}, {"poet": "جەھانئارا کچی مەلا نشات پاوەیی", "poet_description": "['ناو : جەھانئارا کچی مەلا نشات پاوەیی']", "book": "شیعرەکانی جەھانئارا", "poem_title": "نامەی ژمارە ٧ بۆ هاوسەرەکەی، عەلی ئەکبەر خانی ئەردەڵان، ناسراو بە شرف الملک", "poem_description": "", "poem_text": "قیبلەم دەماخم... \nنەمەنەن، نییەن بەرزیی دەماخم\n\n\nدوور جە تۆ پەردەی دەروون داخ داخم\nزەنجیر تەقدیر کەردەن یاساخم\n\n\nکەم کەم کەردەن کەم سۆمای چراخم\nپەژموردەن غونچەی گوڵاڵەی باخم\n\n\nپەرگەندەن کەڵاف، خەیاتەی دێزم\nنمینەن نەرگس شەهلای خوونڕێزم\n\n\nزەردەن گوڵ وەرەق گۆنای گوڵنارم\nکەساسەن توحفەی مایەی بازارم\n\n\nتاڵەن تام دەم، تاڵاو وەردەکەم\nکاڵەن ئاه سەرد، سیای سەردەکەم\n\n\nلێڵەن ئایەنەی جام جەمینم\nقەڵاخەن کاڵای باڵای خەمینم\n\n\nناڕەواجەن لال، دورج یەمانیم\nبێقەرین گەوهەر، نوقل نەهانیم\n\n\nبێ سەیرەن سەفای قەوس قەشەنگم\nتۆز خێڵ خەم، وەشتەن نە ڕەنگم\n\n\nتەمام هەر جە تیر تانەی بەدکاران\nمەر حەق بزانۆ چۆنم ویاران\n\n\nئازیزم! یە گشت مەینەت باری تۆن\nئێش و نێش غەم وە زامداری تۆن\n\n\nجەفای بەدکاران گشت جە بۆنەی تۆن\nتانەی ئەغیاران گشت سەرکۆنەی تۆن\n\n\nخەسرەو شیرین، وێڵ جە سێونگ تۆن\nمەجنوون لەیلێ، ڕسوای لونگ تۆن\n\n\nسەنعان تا مەحشەر تەرسا یار تۆن\nیۆسف زوڵێخا، گرفتار تۆن\n\n\nئاغەکەم! فەڵەک چمان دڵ ڕێشەن\nسا ئەو نمازۆ، گونای من چێشەن\n\n\nئەرێ بێخەبەر، بێباک جە ئەحواڵ\nئەرێ تیرئەنداز وە ڕووی دانەی لاڵ\n\n\nئەرێ بێ ئینساف بێ ئەندێش جە کەس\nئەرێ ساحب زۆر، جە خودا نەتەرس\n\n\nئەرێ بێڕەحم، وڵات چەپاو کەر\nئەرێ تەریدەی، سەرملەی خەتەر\n\n\nئەرێ شەو بێدار شەوان جە زوڵمات\nئەرێ ئەقلیم گیر پەی چەشمەی حەیات\n\n\nئەرێ حاڵ نەزان دوور جە سەفا و مەیل\nئەرێ شەڕفرۆش هوونی قەتڵ لەیل\n\n\nتا کەی بنۆشوو زووخ زام جەرگ\nتا کەی بواچوو ئەی خوا سا مەرگ\n\n\nتا کەی پێچ وەروو چوون مار زامار\nتا کەی بکێشوو سزای سەختی خار\n\n\nتا کەی ئەسرینم ئاوپاش خاک بۆ\nتا کەی هەناسەم پەخش ئەفلاک بۆ\n\n\nتا کەی دەروونم جە ئەندو پەڕ بۆ\nتا کەی باڵینم وە هووناو تەڕ بۆ\n\n\nتا کەی لەرەم بەی، چەنی پەژاران\nتا کەی خدمەت کەم من وە خونخاران\n\n\nتا کەی بواچان وەدەشت و دەردا: \nتافتەی ڕسواییش کێشان وە سەردا\n\n\nتۆ خوا زەلیلی و زگاری تا چەند\nتۆ خوا خەمینی و خەمباری تا چەند\n\n\nوێنەی مارانگاز، بن تەڵووک تا چەند\nبیم جە خشەی دەنگ پای مەزووک تا چەند\n\n\nوەسوەسەی دەروون نیمەشەو تا چەند\nجەنگ چەم تا سوبح چەنی خەو تا چەند\n\n\nگۆنای گوڵناری چون خەزان تا چەند\nدەرد جە دەست یار حاڵ نەزان تا چەند\n\n\nبار مەینتان، کێشاکێش تا چەند\nخەجاڵەتیی خێڵ، قەوم و خوێش تا چەند\n\n\nئیرجاع ئازار، وە تەبیب تا چەند\nعوزر نامەسمووع، پەی ڕەقیب تا چەند\n\n\nپەنا وە بارگەی شێخ و پیر تا چەند\nفەڵەک چەنی دۆس جیائی تا چەند\n\n\nپەی شکڵ ڕەقیب، دیائی تا چەند\n\n\nخوداوەند ئامان، وەسەن دەردسەر\nیا نەجات، یا مەرگ یا وەسڵ دڵبەر\n\n\nنەمەندەن تاقەت، تەوانای تانە\nجەی فێشتەر عەزاب، پەنەم مەنمانە\n\n\nئەرێ کەرەمدار! ئاگای کولل حاڵ\nتۆ وێت عەلیمی ها بێم وە زۆوخاڵ\n\n\nخۆ من جە سنگ نیم شای موشکڵ گوشاد\nجە ڕووی مەرحەمەت، بیاوەم وە داد\n\n\nجە خەزانەی غەیب، تۆ چیش مبۆ کەم\nپەروانە شاد بۆ، شاد، وە شۆڵەی شەم\n\n\nبولبول نەکێشۆ، هەنی جەفای خار\nبێ خۆف بگێڵۆ پەی وێش نە گوڵزار\n\n\nبارێ ئازیزم، شای تیرئەندازان\nسەردار سوپای گەردەن فەرازان\n\n\nدیسان سەوگەندم، وە ڕوتبەی خاسان\nهەر جەو وەختەوە من وێم شناسان\n\n\nدەروونم جە عەشق باڵات قەقنەس بی\nڕۆحم چەنی ڕۆح پاکت پەیوەس بی\n\n\nتا بە ڕۆی مەردەن، یەک لا و یەک دینم\nبزانە گیانم! گیانی شیرینم\n\n\nهۆشم هەراسان، بادەی ساف تۆن\nخەیاڵم دایم، تەلگراف تۆن\n\n\nحەواسم جە سەر تەفرەقەی ڕای تۆن\nزیندەگی و مەرگم ئاما و لوای تۆن\n\n\nماوام گەرمەسێر، ئەگەر لێڵاخەن\nدەماخم وە بۆی هەوای تۆ چاخەن\n\n\nنە مایل وە زەوق، نە عەیش و شادی\nزەوقم هەر تۆنی جەی دونیای بادی\n\n\nغەیر جە شێوەی تۆ وەبانی گوڵدا\nویەردەن تا پەڕ وە باغچەی دڵدا\n\n\nهەنی جەی مەخلووق تا بە ڕۆی مەردەن\nشەماڵ هەم جە خەو گوزەر نەکەردەن\n\n\nقەسەم هەر بەو شای فەرد فریادڕەس\nسەوای تۆ کەسم نەزانان وە کەس\n\n\nغەیر جە تۆ کەسم وە کەس نەوانان\nوە یادت قەسەم، شای نۆجەوانان\n\n\nتۆنی ئازیزم، تۆنی غەمخارم\nهەر تۆنی یاگەی گشت قەوم و کارم\n\n\nهەر با جە عاڵەم واچان بێ کەسەن\nمەیل تۆم تەنخوای گشت کەسم وەسەن\n\n\nدیدەم غەیر جە تۆ باڵادەس نییەن\nمەیلم ئامێتەی مەیل کەس نییەن\n\n\nسەرێوەن نە ڕات توفەیلم کەردەن\nسەوگەند هەر ئەوەن پەری تۆم وەردەن\n\n\nقەسەم هەر بەو شەرت ئیقرار جاران\nبەو وەفای قەدیم گشت بەینەتداران\n\n\nتا نەفەس مەنەن، نە یانەی قەفەس\nسیوای تۆ، دیدەم شاد نەبۆن وە کەس\n\n\nتا خاس وێم نەکەم ڕسوای زەمانە\nنەبۆن وە سەر ژان خوێش و بێگانە\n\n\nتا شکست نەدەم وە شای جەوانیم\nدنیا پڕ نەبۆ گشت جە بەدنامیم\n\n\nتا مینای خاتر نەڕێزۆ وە گڵ\nشەرت بۆ مەیل تۆ بەرنەشۆ جە دڵ\n\n\nسەوای تۆ کەسم نەزانان وەکەس\n-----\n\n\nتا الف باڵام، وێنەی نوون نەبۆ\nتا مۆخ ئەعزام گشت وە هوون نەبۆ\n\n\nتا دیدم وە ئاو مروار تەڕ نەبۆ\nتا گۆشم جە سەمع تەمام کەڕ نەبۆ\n\n\nتا چراغ ڕۆح خاس نەبۆ خامۆش\nشەرتەن مەیلەکەت نەکەم فەرامۆش\n\n\nهەر وێم مەزانوو دڵ چە دەردێشەن\nبەڵام پەرێ تۆ فایدەش چێشەن\n\n\nمن پەی تۆ وستەن وێم وە چەمەردا\nتانەم چوون سەرپۆش کێشان وە سەردا\n\n\nپێ تۆ وێم کەردەن وە پەند شاران\nمەحرووم جە دیدار بەرزە کۆساران\n\n\nپەی تۆ دەروونم پۆڕ نێش وخارەن\nسەد کۆ چوون شاهۆ غەم وەنەم بارەن\n\n\nپەی تۆ خەم گەڵای جوانیم بەردەن\nپەی تۆ وەهارم، خەزانش کەردەن\n\n\nپەی تۆ وێم کەردەن دەیری و دێوانە\nپەی تۆ پابەندم جە مەینەتخانە\n\n\nپەی تۆ کێشانم جەور ئەغیاران\nتیر تانەی تاڵ، نائەهلیی یاران\n\n\nمن پەی تۆ مەشۆ وە ئەفڵاک ناڵەم\nتۆ ساز شادیت بەرزەن نە ئاڵەم\n\n\nمن دایم پەی تۆ هەر هام نە زاری\nتۆ شەوان پەی وێت وە عەیش مەویاری\n\n\nمن بادەی حەسرەت هیجرانت وەردم\nجەفات پێ من بێ، سەفا پێ مەردم\n\n\nتا کێ من جەلات ببوون ڕەنجەرۆ\nئای جە کەم شەرتی و بێوەفایی تۆ\n\n\nتا واچی بەدحاڵ تەڵخەن ژیانم\nبیناییم بۆ دەس وەر دە جە گیانم\n\n\nهەراسم سەندەن جە گیر و گازت\nنمەبۆ حاسڵ، جە لام نیازت\n\n\nجەی وەر کێ بییەن یار دڵدارت\nدیسان هەر ئەوەن شەفای ئازارت\n\n\nخەدەنگ غەمزەی کام مەڕوو بەردت\nهەم بشۆ وە لاش پێ دەوای دەردت\n\n\nجە یانەی خاڵ ئێمەت چە کارەن\nدنیا پەی تۆ گشت مینا بازاڕەن\n\n\nئەو هەرکۆ، بدیۆ سازت پڕ سۆزەن\nدایم نە دەوران، جەژنت پیرۆزەن\n\n\nمن کە خۆ جەژنم، جەژنانم خارەن\nسەفای نەورۆزم، چوون ژار مارەن\n\n\nئەرێ بێ مروەت، بێ ئەندێش جە تیر\nئەرێ بێ باوەڕ، جە خودا و پیر\n\n\nتاکێ حەرفی تاڵ مەدەری نە ڕوۆم\nکێ زانووش نیان وە بان زانووم\n\n\nتاکێ مەکەریم وە چەشتەی ماران\nوە پووڵ سیای ناڕەوای شاران\n\n\nقیبلەم حەیفت کەرد جە من ویەردی\nخەیاڵێ وەی تەور نە دڵ ئاوەردی\n\n\nڕۆیە سەد بەدیم وە دڵ مەشماری\nمەبۆ یەک نیکیم وە چەم بداری\n\n\nوێم ئەر ناخاسم دەروونم خاسەن\nدڵ جە بارەگەت ساحێب ئیخڵاسەن\n\n\nمەبۆ نەواچی وەفا و بەینش کۆن\nڕۆشنیی دنیام، پێ وجوود تۆن\n\n\nبەڵام بۆ وە عەشق بینایی بان سەر\nجە ئەسپ مەتڵەب لادێ پیادە بەر\n\n\nئەو ئەسپە چەند کەس هەوادان بەوار\nچەند سەر وە مەیدان کەردەن نگوونسار\n\n\nچەند ئوستاد عیلم کەردەن وە ناشی\nچەند وەزنش کەردەن وە پووش کاشی\n\n\nمن جە عومر وێم جەی دونیای فانی\nپام نەنیان وە بان، ڕاگەی نادانی\n\n\nچەتر نامووسم، جە سەر ئەفراشتەن\nپەردەی عیسمەتم، هەر نگا داشتەن\n\n\nبەرز مەکەر جە لام، سەدای نام و نەنگ\nشیشەی مەعسوومیم مەدەر وە ڕوی سەنگ\n\n\nنە خودا بەردار، نە بەندە ڕازی\nنە فتوای شەرعەن نە حوکم قازی\n\n\nفدات بام پێ چیش پەشیمانیت بەرد\nچەن سەوگەنت وەرد چەن جارعەهدت کەرد\n\n\nئەر ببۆ جە لات، ساتێ وە ساڵێ\nوە بێ ڕەزای من، نەکەی خەیاڵێ\n\n\nئیسە یە چێشەن، ئەی ڕای بێوادە\nئی خەسم خەیاڵی عەزم و ئیرادە\n\n\nئەگەر بزانۆ، جێم مەبی دڵگیر، \nئەگەر نارین، وە گەر زەمهەریر\n\n\nدۆزەخ پەڕێ تۆ، مەکەم ئەختیار\nتا عاجز نەبۆ، یاری وەفادار\n\n\nنەک واچی دەمباز قەوڵش بەتاڵەن\nقەسەم هەر بەو فەرد ئاگای کول حاڵەن\n\n\nنە ساحێب باخم، نە ساحێب میوە\nبەخشەش، بنۆشەش، بنێشش پێوە\n\n\nئەر باخەن ئەر موڵک ئەر گەنجەن ئەر ماڵ\nدەخڵش هەر بە تۆن دارای کەمەر لاڵ\n\n\nخاترت جەم بۆ، دڵ مەدەر وە دڵ\nپەی تۆ ڕازیان ئی باغچەی پڕ گوڵ\n\n\nبێ تاقەت مەبە، شای خوسرەو مەقام\nبە وەسڵ شیرین، مەیاوی بە کام\n\n\nئیسە نە جای دەس، نە وادەی کارەن\nنە یاگەی تەدبیر هانا و هاوارەن\n\n\nپام هانە پاوەند، دوو شاخ زاڵم\nمەشیا خۆ تۆ خاس، زانات بە حاڵم\n\n\nتەوق سەد مەنیم شییەن نە گەردەن\nسەرتا پای باڵام، ئاغشتەی دەردەن\n\n\nبەڵکوم سەبەب ساز موشکڵ گوشاد کەر\nپادشای شاهان، دەهەندەی داوەر\n\n\nیەد قودرەتش، جە هانامەوە\nخەڵاس کەرۆ پام، جە پای دامەوە\n\n\nئاسان ببۆ کار زەحمەت وەردەمان\nنەدریۆ وە باد، ڕەنج بەردەمان\n\n\nیا ڕەجای شەخسێ یا وە تدبیرێ\nبگێرین وە دەس، دامانی پیرێ\n\n\nغەرەز وە هەر نەوع کارێ بسازین\nمن و تۆ جە بەین من و تۆ نازین\n\n\nئەوسا وەشەن عەیش هەر شەو تا سەحەر\nخودا خوشنوود بۆ، بەندە بێ خەتەر\n\n\nوەرنە خۆ لەیلت، ئارامش نییەن\nسیوای تۆ پەی کێ ڕسوای عام بییەن"}, {"poet": "جەھانئارا کچی مەلا نشات پاوەیی", "poet_description": "['ناو : جەھانئارا کچی مەلا نشات پاوەیی']", "book": "شیعرەکانی جەھانئارا", "poem_title": "نامەی ژمارە ٢ بۆ هاوسەرەکەی، عەلی ئەکبەر خانی ئەردەڵان، ناسراو بە شرف الملک", "poem_description": "", "poem_text": "میرزام تۆم جە یاد... \nمیرزام گیانو تۆ، تۆم نەشییەن جە یاد\n\n\nمەیلم هەر وە تۆن، هەر وەتۆوە شاد\nدڵ هەر جە لای تۆ، یاوان بە موراد\n\n\nخاتر پڕ گەردیت خەتای من چێشەن\nپەی چێش چەنیمان خاترت ڕێشەن\n\n\nپەی چێش خاترت لێمان ڕەنجیان\nتۆ واتەنت دەرد، من واتەنم گیان\n\n\nمن جە ئەمر تۆ نییەنم تەقسیر\nمیرزام تۆ ناهەق لێم مەبی دڵگیر\n\n\nئەگەر من جاری تۆم کەردەن ڕەنجە\nدەستوورەن ئانە پێش ماچان لەنجە\n\n\nغەمزە و کریشمە و لەنجە و لارەی یار\nمەبۆ بکێشۆ، عاشق بە سەد بار\n\n\nمن نازم کەردەن تۆ ماچی جەنگەن\nجەنگ نییەن میرزام، ئانە گشت ڕەنگەن\n\n\nئەر مەیل کەنیز، مەندەن وە لاوە\nبپێچەش وە بەرگ، ساف واڵاوە\n\n\nبکیانە پەرێم، تا خاتر جەم بۆ\nئەندێشەی شەوان جە لای من کەم بۆ\n\n\nوەرنە بیناییم، هەی بەرگوزیدەم\nدایم مەوارۆ سەیڵات نە دیدەم\n\n\nئەر سەد کە بەدان بە جەنگش ماچان\nئەو جەنگە جەنگی وەڕنگەر ماچان\n\n\nمەگێرە نە گۆش واتەی بەدکاران\nبەدان، بەد ماچان نەبەین یاران\n\n\nخەیاڵشان بەدەن، بەدان بەدگۆ\nجیایی مەوزان، بەینی من و تۆ\n\n\nشەرتم ئەو شەرتەن، من شەرتم کەردەن\nعەهدم شەریکەن تا وە ڕۆی مەردەن"}, {"poet": "جەھانئارا کچی مەلا نشات پاوەیی", "poet_description": "['ناو : جەھانئارا کچی مەلا نشات پاوەیی']", "book": "شیعرەکانی جەھانئارا", "poem_title": "نامەی ژمارە ٥ بۆ هاوسەرەکەی، عەلی ئەکبەر خانی ئەردەڵان، ناسراو بە شرف الملک", "poem_description": "", "poem_text": "میرزام جا کەردەن... \nهیجرانت بەو تەور نە دڵ جا کەردەن\n\n\nیەکسەر سەرمایەم سامان سا کەردەن\nخەزانەی عومرم بە فەنا بەردەن\n\n\nجەو ڕۆ دڵ نە وەسڵ باڵات مەحروومەن\nوێنەی بیماران شەو خاوم شوومەن\n\n\nتەن جە تاو دەرد، نەدین باڵات\nمەحبووسەن بە دەس خان خەیاڵات\n\n\nسپەهدار خەم هجووم ئاوەردەن\nقافڵەی شادیم، بە تاراج بەردەن\n\n\nشەو جە شەو فێشتەر شوومەن شەوگارم\nوە مەردەن موشتاق، جە گیان بێزارم\n\n\nڕۆوان ڕەستاخێز ڕۆڕۆی بەرزمەن\nناڵە نەی ئاسا، قەقنەس تەرزمەن\n\n\nوەحشیان قەرار، شەو ناڵینمەن\nخەڵقان هەراسان، دەنگ شینمەن\n\n\nنە هەر جا یەک دەم، تەن ساکن مەبۆ\nدووسەد جۆی زووخاو نە زامم مەشۆ\n\n\nباڵای سەروئاسام جە داخت خەمەن\nدیدەی جەیر ئاسام ڕۆشنیش کەمەن\n\n\nگۆنای گوڵفامم خەزانیش بییەن\nعەیش و شادی و زەوق نە دەستم شییەن\n\n\nچوون لەیل قەدیم کارێ ئامان پێم\nقەومان و خوێشان، بێزار بییەن لێم\n\n\nمیرزام گیان و تۆ کاری پێم ئامان\nسەراونەن سەد جۆی زووخاو نە زامان\n\n\nفیراق ئاغەم، کارێ پێم کەردەن\nوە بێ ئەختیار ڕازیم وە مەردەن\n\n\nزەڕەی نیم نەفەس، جە قەفەس بەندەن\nئەویچ نە شادی، مەیل تۆ مەندەن\n\n\nمیرزام ئەر نەیۆ، ئەو نیمە نەفەس\nپەرواز مەکەرۆ جە کونج قەفەس\n\n\nتایێ جەو کاکۆڵ سەودایی پەلدێز\nمەدرەوشۆ جە ڕەنگ جقەی شای پەروێز\n\n\nبدەر وە ئەنفاس شەماڵ خۆش خۆ\nبماڵۆ نە ڕووی، زام کۆنەی نۆ\n\n\nبەڵکوم ساکن بۆ دڵ جە شەو ناڵین\nبا وەس سەیل هوون بشۆم نە باڵین\n\n\nوەرنە بە مەرگت، یۆسفی سانی\nکەنیز فەوت مەبۆ جە دنیای فانی"}, {"poet": "جەھانئارا کچی مەلا نشات پاوەیی", "poet_description": "['ناو : جەھانئارا کچی مەلا نشات پاوەیی']", "book": "شیعرەکانی جەھانئارا", "poem_title": "نامەی ژمارە ٦ بۆ هاوسەرەکەی، عەلی ئەکبەر خانی ئەردەڵان، ناسراو بە شرف الملک", "poem_description": "", "poem_text": "میرزام پێوارەن... \nجەو ساوە باڵات، جە من پێوارەن\n\n\nبەو «شا» کە سانع لەیل و نەهارەن\nنەهارم بێ تۆ، چوون لەیلی تارەن\n\n\nسەوگەند بەو ڕەیحان سیای چەم وەردەت\nبەو شەرت و ئیقرار چەنی من کەردەت\n\n\nبەو «باڵای نەمام»، بێ عەیب ئاڵات\nسەد لەیلێ ببۆ، وە نەزر باڵات\n\n\nبە «ئاهی گیان سۆز» من جە سەودای تۆ\nبە «خەمباری من، عاجزی» ڕای تۆ\n\n\nبە « دیدەی پڕ ئەسر» کەنیزت قەسەم\nبەو « فەرق کاکۆڵ» عەزیزت قەسەم\n\n\nبەو « شەهد شیرین کەلام»ت قەسەم\nبەو «تەرک قامت ئەندام»ت قەسەم\n\n\nبەو « زاری و فیغان زگاری»م قەسەم\nبەو ڕەوێڵەی سەخت دیاری»م قەسەم\n\n\nبەو«شان وشەوکەت شیرین»ت قەسەم\nبەو«مەیل و دووکان»ڕەنگینت قەسەم\n\n\nبەو «سەیل ئەسرین، عەین وێم» قەسەم\nبەو «گۆل هووناو» شەو نە چەم قەسەم\n\n\nیە گشت قەسەم بۆ میرزای خاترخۆ\nشای بەهرام تەمکین، سڵێمان شکۆ\n\n\nجەوساوە جەی زەید تەشریفت بەردەن\nدڵ غەریق بەحر، زووخاو دەردەن"}, {"poet": "جەھانئارا کچی مەلا نشات پاوەیی", "poet_description": "['ناو : جەھانئارا کچی مەلا نشات پاوەیی']", "book": "شیعرەکانی جەھانئارا", "poem_title": "نامەی ژمارە ٤ بۆ هاوسەرەکەی، عەلی ئەکبەر خانی ئەردەڵان، ناسراو بە شرف الملک", "poem_description": "", "poem_text": "هیجران بار تۆم... \nیە چەندێ وەختەن هیجران بار تۆم\n\n\nدەروون پڕ حەسرەت، گرفتار تۆم\nتەن خەستەی زەلیل هەم زامدار تۆم\n\n\nڕەنگ زەرد و زایف، پەی دیدار تۆم\nلەب وشک و ڕەنجوور، دەردەدار تۆم\n\n\nوێڵ و هەراسان بەژن و باڵای تۆم\nشێت و شەیدای عەشق، کاڵای ئاڵای تۆم\n\n\nلەیلێ هەی مەجنوون من مەجنوونی تۆم\nزڵێخای یۆسف، هەر مەمنوونی تۆم\n\n\nجە شیرین بەدتەر تەشنەی دین تۆم\n\n\nپەی تۆ گوڵئەندام، شەیدای مەدهۆشم\nپەی تۆ چوون بەهرام، نمەد نە دۆشم\n\n\nپەی تۆ سەر تا پام زەرد بییەن چوون بەی\nئینتزارەنان، تەشریف باری نەی\n\n\nئیرادەم کەردەن قیبلەم ئەر تۆ بەی\nکەرۆت پایەنداز نەی و مەی و بەی\n\n\nئەروام نەمەنەن ڕۆحم بییەن پەی\nمەر تۆ بەو ئەنفاس عیسا، کەریم حەی\n\n\nسا باوەر تەشریف، دیدەم، گیانم\nوە سەرگەردت بۆ ڕۆحی ڕەوانم\n\n\nقەدەم ڕەنجە کەر، وەبان دیدەم\nجاڕووی جای پاتە، موژەی خەمیدەم\n\n\nباقی وەسەلام، هەی نوور دیدەم\nقەزات بە گیانم، هەی بەرگوزیدەم"}]