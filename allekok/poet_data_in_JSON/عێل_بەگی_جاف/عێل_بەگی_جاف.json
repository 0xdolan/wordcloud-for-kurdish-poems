[{"poet": "عێل بەگی جاف", "poet_description": "['ناو : عێل بەگی جاف']", "book": "پێشبینییەکانی عێل ‌بەگی جاف", "poem_title": "هەر وا بووە و هەر وا دەبێ", "poem_description": "نووسین: کەماڵ ڕەحمانی", "poem_text": "(١)\nمن بە قەوڵی گۆران دەکەم \nقسە لە ژێر هەوران دەکەم\nهەمووی لە بۆ سۆران دەکەم \nئیتاعەتی دەوران دەکەم\nهەر وا بووە و هەر وا دەبێ \n\n(٢)\nئەوسا ئەدای وەفا دەکەم\nسەرم پڕشۆر سەودا دەکەم\nهەر تەماشای دنیا دەکەم\nڕوو بە تووری سینا دەکەم\nهەر وا بووە و هەر وا دەبێ\n\n(٣)\nئێران پڕ لە ئاگر دەبێ\nحوکمی سوڵتان قاهر دەبێ\nستەم لە خەڵق سادر دەبێ\nدەورە دەورەی نادر دەبێ\nهەر وا بووە و هەر وا دەبێ\n\n(٤)\nخاسان وە بێ وەتەن دەبێ\nمورغان دوور لە چەمەن دەبێ\nشاهان وە بێ کەفەن دەبێ\nدەوران وە کامی زەن دەبێ\nهەر وا بووە و هەر وا دەبێ \n\n(٥)\nدەوران بە دەست قەجەر دەبێ\nتەیموور لە خەو خەبەر دەبێ\nگەلێ سەران بێ سەر دەبێ\nئاشووب و شۆڕ و شەڕ دەبێ\nهەر وا بووە و هەر وا دەبێ\n\n(٦)\nجیهان پڕ لە غەوغا دەبێ \nئەداکەری پەیدا دەبێ\nگەلێ سەران بێ سەر دەبێ \nفتنە و شەڕێ بەرپا دەبێ \nهەر وا بووە و هەر وا دەبێ\n\n(٧)\nنیوەی ئێران هی ڕووس دەبێ\nئەوەی هیچ بێ نامووس دەبێ\nئەوسا زەڕیان لە مس دەبێ\nدین و ئیمان زۆر سس دەبێ\nهەر وا بووە و هەر وا دەبێ\n\n(٨)\nشۆڕش لە ئێرانی دەبێ\nسەرێ جۆش و گرانی دەبێ\nگەلێ مەردان فانی دەبێ\nڕقی دۆستی گیانی دەبێ\nهەر وا بووە و هەر وا دەبێ\n\n(٩)\nچابوکسوارێ دەنگ دەکا\nسەید و شکار پەڵەنگ دەکا\nهەر ساعەتێ سەد ڕەنگ دەکا\nدنیا و خەڵق پڕ شەنگ دەکا\nهەر وا بووە و هەر وا دەبێ\n\n(١٠)\nمەردان مەردی گەزاف دەکەن\nهەم بەڕاستی خەلاف دەکەن\nقسان بە تیر قەڵاف دەکەن\nبە ڕیگەی دوور مەساف دەکەن\nهەر وا بووە و هەر وا دەبێ\n\n(١١)\nگەلێ دڵم بە تەنگ دەبێ\nسەدای تۆپ و تفەنگ دەبێ\nشەڕی سەرباز بە شەنگ دەبێ\nئێران دیلی فەرەنگ دەبێ\nهەر وا بووە و هەر وا دەبێ\n\n(١٢)\nڕەخشی ڕوستەم (ئیظهار) دەبێ\nئەسپی ئاسن ڕەهوار دەبێ\n&#39;دوڵدڵ&#39;، شەودێز بەکار دەبێ\nگەلێ شت هەن ئاشکار دەبێ\nهەر وا بووە و هەر وا دەبێ\n\n(١٣)\nتیعی مەولام بڕان دەبێ\nسپای قەجەر قڕان دەبێ\nسەر لە مەیدان فڕان دەبێ\nناری دۆزەخ گڕان دەبێ\nهەر وا بووە و هەر وا دەبێ\n\n(١٤)\nدەورە دەورەی ڕەزا دەبێ\nلە دوای ڕەزا غەزا دەبێ\nلە دوای غەزا فەزا دەبێ\nمەردوم دەست بە نزا دەبێ\nهەر وا بووە و هەر وا دەبێ\n\n(١٥)\nئێران وەکوو فەرەنگ دەبێ\nپڕنەقش و ڕەنگاڕەنگ دەبێ\nکوڕ وەکوو کچ قەشەنگ دەبێ\nمایل بە شۆخ و شەنگ دەبێ\nهەر وا بووە و هەر وا دەبێ\n\n(١٦)\nتەیرێ وەک ڕەعد و بەرق دەبێ\nگوێچکەی لە دووکەڵ غەرق دەبێ\nدەشت و دەری پێ لەق دەبێ\nبە ڕووی هەوا مۆلەق دەبێ\nهەر وا بووە و هەر وا دەبێ\n\n(١٧)\nخاسان وە بێ مەڵوەن دەبێ\nکام دی بە کام ژەن دەبێ\nزەوق و زینەت وسیار دەبێ\nخەڵقی ژنان وشیار دەبێ\nهەر وا بووە و هەر وا دەبێ\n\n(١٨)\nمانگڕوویانی دەوڵەتی\nبادەخۆرانی خەڵوەتی\nکۆتالباس و سەرپەتی\nجامە سپی و خەتخەتی\nهەر وا بووە و هەر وا دەبێ\n\n(١٩)\n&#39;عێلبەگی&#39; دی دڵگیر دەبێ\nفەرەنگستان زنجیر دەبێ\nئێران و ڕۆم نەخچیر دەبێ\nئەوسا فەزا تەسخیر دەبێ\nهەر وا بووە و هەر وا دەبێ\n\n(٢٠)\nهەمووی شاهان بێ ڕا دەبێ\nلە پڕ شەڕ و هەرا دەبێ\nکەم خەڵق وە حوکمی شا دەبێ\nچەرخ و چرا وە پا دەبێ\nهەر وا بووە و هەر وا دەبێ\n\n(٢١)\nگاگا قەحتی قەهار دەبێ\nخەڵقی زەمان هۆشیار دەبێ\nناهەمواری هەموار دەبێ\nئەوسا سەرێ ئاشکار دەبێ\nهەر وا بووە و هەر وا دەبێ\n\n(٢٢)\nتاعەت بە مەجبووری دەبێ\nدی بازاڕێ بلووری دەبێ\nچینی و فەغفووری دەبێ\nگوڵبانگی جەمهووری دەبێ\nهەر وا بووە و هەر وا دەبێ\n\n(٢٣)\nکاری مەردان نامەردی بۆ\nدەورانەکەی ڕەنگزەردی بۆ\nدەواکەیشی دڵدەردی بۆ\nڕۆژگاری دڵسەردی بۆ\nهەر وا بووە و هەر وا دەبێ\n\n(٢٤)\nبانگی یاری زوڵاڵ دەبێ\nدەنگی ئەزان بلاڵ دەبێ\nناجی بە علم و حاڵ دەبێ\nئەوسا زاڵم بێحاڵ دەبێ\nهەر وا بووە و هەر وا دەبێ\n\n(٢٥)\nئاوازی سازی حەوتسەری\nناڵەی کۆسی حەیدەری\nلالەڕوخانی ئەنوەری\nدانەی دوڕی بێ موشتەری\nهەر وا بووە و هەر وا دەبێ\n\n(٢٦)\nنەوەرد لە ڕووی دەوران دەبێ\nناڵەی شێر و بەوران دەبێ\nمەولام لەسەر ئێران دەبێ\nقەڵای دوژمن وێران دەبێ\nهەر وا بووە و هەر وا دەبێ\n\n(٢٧)\nشەربەتی خوا وەک هەنگ دەبێ\nهەر کەس بیخوا خۆشڕەنگ دەبێ\nدوژمن گەلێ بێڕەنگ دەبێ\nژینی تاریک و تەنگ دەبێ\nهەر وا بووە و هەر وا دەبێ\n\n(٢٨)\nدوو سپای گەورە بە جەنگ دەبێ\nناڵەی تۆپ و تفەنگ دەبێ\nدنیا تاریک و تەنگ دەبێ\nشەڕی سەرباز بە شەنگ دەبێ\nهەر وا بووە و هەر وا دەبێ\n\n(٢٩)\nدیوانی گورگ و مەڕ دەبێ\nدەشتی بەغداد بە شەڕ دەبێ\nگشتی بۆ زێڕ و زەڕ دەبێ\nخەڵقی ساجان بێ فەڕ دەبێ\nهەر وا بووە و هەر وا دەبێ \n\n(٣٠)\nدیوان کەریۆ و تازی دەبێ\nسەر لە مەیدان بازی دەبێ\nپەنجگەزان قازی دەبێ\nئەوسا مەولام ڕازی دەبێ\nهەر وا بووە و هەر وا دەبێ\n\n(٣١)\nعەلی لە غەیب پەیدا دەبێ\nدوڵدڵ بۆ شەڕ شەیدا دەبێ\nمونکر خوار و ڕیسوا دەبێ\nدیسان جیهان ئاوا دەبێ\nهەر وا بووە و هەر وا دەبێ\n\n(٣٢)\nئەو وەخت جەنگی جیهات دەبێ\nنوختەی یاران هاتهات دەبێ\nدیدەی مونکر زوڵمات دەبێ\nسەیری مەولام نشات دەبێ\nهەر وا بووە و هەر وا دەبێ\n\n(٣٣)\nهەفتا و دوو دین یەک دین دەبێ\nسەر دەفتەری ئەمین دەبێ\nزاڵم لە زاری و شین دەبێ\nدڵی گەلێ بە کین دەبێ\nهەر وا بووە و هەر وا دەبێ\n\n(٣٤)\n&#39;عێل‌بەگی&#39; دی دڵشاد دەبێ\nلە دەرد و غەم ئازاد دەبێ\nیارانی گشت لە یاد دەبێ\nدوژمن لە زاری و داد دەبێ\nهەر وا بووە و هەر وا دەبێ\n\n\nوەرگیراو لە: \nپێشبینییەکانی &#39;عێل‌بەگی جاف&#39;، \nکۆکردنەوە و شیکردنەوەی: &#39;صدێق&#39; بۆرەکەیی &#39;صفی زادە&#39;، چاپی یەکەم ١٣٦٠."}]