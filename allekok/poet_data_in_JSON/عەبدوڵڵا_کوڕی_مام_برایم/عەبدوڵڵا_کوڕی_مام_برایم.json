[{"poet": "عەبدوڵڵا کوڕی مام برایم", "poet_description": "['ناو : عەبدوڵڵا کوڕی مام برایم', 'لەدایکبوون : ٢٦٤١ی کوردی، گوندی سەروکانی سەر بە شاری پیرانشار', 'کۆچی دوایی : ٣ی ڕێبەندانی ٢٦٩٥ی کوردی', 'مەزار : گۆڕستانی کۆنەخانێ']", "book": "دیوانی شیعر", "poem_title": "ژیاننامە", "poem_description": "نووسین: کەماڵ ڕەحمانی", "poem_text": "ئەفزاری کێ بوو: \nناوی عەبدوڵڵا کوڕی مام برایم لە ساڵی(١٣٢٠ کـ. هـ) لە گوندە جۆانەکەی سەروکانی سەر بە شاری پیرانشاڕ لە دایک بووە. \nلەو کاتدا کە ھەموو جۆرە نەخۆشیەک زۆر بووە ئەویش بە نەخۆشی خورێکە ھەر دوو چاوی لە دەس داوە ھەر بۆیە بابی بۆ خوێندنی قورئانی پیرۆز ناردویەتە نێو فەقێیان. \nوەک بۆ خۆی کوتویەتی لە سالی ١٣٤٢ دەستی کردووە بە شێعر کوتن. \nلە ڕۆژی سێی ڕێبەندانی ساڵی ١٣٧٤ بە ھۆی نەخۆشی شەکرە (قەند) دڵی گەورەی لە کار کەوت و وەستا. بە بەشداری خەڵکی ئەمەگ ناسی پیرانشار لە گۆڕستانی کۆنەخانێ بە خاک سپێردراوە. \nلە پاش خۆی دوو کومەڵە شێعری بە جێ‌ھیشتووە بەڵام بەداخەوە تا ئێستا ھەل و مەرج بۆ چاپ کردنیان نەڕەخساوە. \nمامۆستا ئەفزاری سێ کوڕ و کچێکی لە پاش بەجێ ماون. \nمامۆستا ئەفزاری یەکێک بووە لە ھەرە حافزە باشەکانی قوڕئانی پیرۆز."}, {"poet": "عەبدوڵڵا کوڕی مام برایم", "poet_description": "['ناو : عەبدوڵڵا کوڕی مام برایم', 'لەدایکبوون : ٢٦٤١ی کوردی، گوندی سەروکانی سەر بە شاری پیرانشار', 'کۆچی دوایی : ٣ی ڕێبەندانی ٢٦٩٥ی کوردی', 'مەزار : گۆڕستانی کۆنەخانێ']", "book": "دیوانی شیعر", "poem_title": "هەتا مابم له دونیا سوێند به دەنگی حەزرەتی داود", "poem_description": "پیرانشار شەوی ١٣٦٩/٨/٣<br>نووسین: کەماڵ ڕەحمانی", "poem_text": "هەتا مابم له دونیا سوێند به دەنگی حەزرەتی داود\nئەسیری بسکی تاتاتم دەناڵێنم له نێو داوت\n\nسەدان شێخ و مەلا و سۆفی فریوی جوانی توێان خوارد\nهەزار عاشق دەبەن کڕنۆش له حاندی دوو برۆ و چاوت\n\nپسا بەندی دڵی شاعیر، موداوای هەر به تۆ دەکرێ\nبده پێم تاڵێ له زولفی وەکوو ئاوریشمی خاوت\n\nعەزیزم کوشتەی تیغی دوو ئەبرۆت نایەنه ئەژمار\nکەچی پێکای دڵ و جەرگی منیش تیری له ناکاوت\n\nنەمامی عەرعەری باڵات تەنافی پەلکتی پێوه\nدەخنکێنی ئەوی جارێ به چاوان دیتبی چاوت\n\nله چاوی پیس به دوور بی ئەی نموونەی جوانی پیرانشار\nخوداوند خوێ بپارێزێ له ئافەت ئەو قەدی لاوت\n\nدوو لێوت هەر وەکوو خونچەی بەهاری تازه پشکووتون\nنەکەی مانعی حافزی بی له ماچی تۆ سەری باوت\n\nنەبوو پەروا له بەخشینی دل و گیانم به خەندێکت\nکەچی نەمدی ئەتۆ ڕەحمێک بکەی بەو دیلی داماوت\n\nله من گەر خۆ بپارێزی دەبی دەینم وه مل بگری\nبەزێکت بی به دڵداری هەژار و کوێر و فەوتاوت\n\nبەڕەحمەت بێ نەما هێمن بنووسی وەسفی بالاکەت\nمنی کوێر کەی شیاوی وەم بکەم باسی دەم و چاوت\n\nله خاڵی لێو و کوڵمانت به کوێری چۆن بکەم تاریف\nئەوه هەر کاری هێمن بوو نەکەوته داو و بەر ڕاوت\n\nئەگەر خەڵکی بڵێن ئەفزار ئەدی چۆنه ئەتۆ ماوی\nدەڵێم نەمدیتووه باڵات فەقەت گوێم لێ بووه ناوت\n\nئەوین و زەوقی دانشفەر [١]  منی هان دا بڵێم شێعرێ\nبەوەسفی خاڵ و ڕوخسار و قەدی ڕێکی خوداداوت\n\n\n١. دانشفەر: مەبەستی حەسەن دانشفەر، شاعیر، نووسەر و وەرگێڕی پیرانشارییە ئێستا لە هەولێر دادەنیشی."}, {"poet": "عەبدوڵڵا کوڕی مام برایم", "poet_description": "['ناو : عەبدوڵڵا کوڕی مام برایم', 'لەدایکبوون : ٢٦٤١ی کوردی، گوندی سەروکانی سەر بە شاری پیرانشار', 'کۆچی دوایی : ٣ی ڕێبەندانی ٢٦٩٥ی کوردی', 'مەزار : گۆڕستانی کۆنەخانێ']", "book": "دیوانی شیعر", "poem_title": "چاو هەڵۆ", "poem_description": "نووسین: کەماڵ ڕەحمانی", "poem_text": "یاران لایان عەجیبه که مات و دڵ غەمینم\nڕەنگ زەرد و لێوبەبار و دڵ پڕ کوڵی گرینم\nگەر دەپرسن چ هۆیه؟ گێرۆدەیی ئەوینم\nهیلاکی چاوی جادووی خەزاڵی خوێن‌شیرینم\n\nهەتا ماوم دەناڵم به چاوی پڕ له گریان\nهاوار دەکەم وەکوو شێت به جەرگی میسلی بریان\nئەڵێم ئارامی بردووم چاو هەڵۆیێ له پیران\nبزەی لێوی فراندی دڵ و مەزهەب و دینم\n\nیاران مەکەن مەلامەت وەکۆ بن گشت له دەورم\nله دەردی دووری ئازیز تەواو خەریکه بمرم\nئاوری بەردا دەروونم دڕی حیجابی سەبرم\nوەکو چۆمی سوغانلوێ هاژه ئەکا ئه سرینم\n\n\nپیران: ناوی خێڵ و عەشیرەیێکە لە نزیک پیرانشار و بەو ناوچەیەش دەکوترێ کە ئەوانی لێ دەژین (بەری پیرانان). \nسۆغانلوێ: ناوی دێیەکی پیرانشارە."}, {"poet": "عەبدوڵڵا کوڕی مام برایم", "poet_description": "['ناو : عەبدوڵڵا کوڕی مام برایم', 'لەدایکبوون : ٢٦٤١ی کوردی، گوندی سەروکانی سەر بە شاری پیرانشار', 'کۆچی دوایی : ٣ی ڕێبەندانی ٢٦٩٥ی کوردی', 'مەزار : گۆڕستانی کۆنەخانێ']", "book": "دیوانی شیعر", "poem_title": "شۆخی شنۆ", "poem_description": "پیرانشار، رێبەندانی سالی ١٣٧١ کـ. هـ<br>نووسین: کەماڵ ڕەحمانی", "poem_text": "ئەرێ ئەی شۆخی نێو شاری شنۆیه\nبرۆت تیغ و دوو چاوت وەک هەڵۆیه\n\nبڕا جەرگم به ئەبرۆی تازە ساوت\nدڵی بردم لەری ئەو دوو لیمۆیه\n\nلەسەر سینەی بلووریت جووتێ هەرمێ\nبەهایان موسڵ و هەولێر و کۆیه\n\nله شەرما عارەقی کۆڵم و مەمانت\nدەبارێ هەر دەڵەی شەکر و گەزۆیه\n\nوەفا و جوانیت بە قەد یەک با گوڵی من\nدەبۆ جەننەت له بۆ من ئەو شنۆیه\n\nئه وەی جوانن هەموویان بێ‌وەفانه\nبەشی زۆری بەڵام تاوانی تۆیه\n\nمەلی عەقڵم که تۆی دی باڵی لێکدا\nله خانێ هەڵفری هاته شنۆیه\n\nبەرامبەر ماڵی ئێوه نیشته سەر دار\nدەکا ڕاز و نیاز و گفتوگۆیه\n\nکەساس و هێڕ و ماتی بێ وەفاییم\nلەلام سەیره بەشم لای تۆ درۆیه\n\nدەسی ڕاستت بنێ بان شانی حافز\nکه (ئەفزاری) هیوای ئەلتافی تۆیه"}, {"poet": "عەبدوڵڵا کوڕی مام برایم", "poet_description": "['ناو : عەبدوڵڵا کوڕی مام برایم', 'لەدایکبوون : ٢٦٤١ی کوردی، گوندی سەروکانی سەر بە شاری پیرانشار', 'کۆچی دوایی : ٣ی ڕێبەندانی ٢٦٩٥ی کوردی', 'مەزار : گۆڕستانی کۆنەخانێ']", "book": "دیوانی شیعر", "poem_title": "گێژی خەتەر", "poem_description": "پیرانشار<br>نووسین: کەماڵ ڕەحمانی", "poem_text": "وەرە دەستم بە داوێنت کە تۆ تەنیای و من تەنھا\nسەیر کە ناڵەناڵی دڵ لە بۆ تۆ دێ لە ھەر شەودا\n\nدەسووتێ، دوکەڵی لێ دێ دڵم وەک ئاگری (نمروود)\nبە شێتی ھەر وەکوو مەجنوون کە مەشھوورم لە عالەمدا\n\nلە بۆ من ئەگەر مابێ لەلای تۆیە دەرووی خێری\nنەکەی ڕوو وەربگێڕی لێم بە ناھەق شۆخی بێ ھاوتا\n\nلە دووری تۆ غەریقی ئەشکی خوێناوم منی حافز\nئیتر کاتی وەیە ڕەحمێ بکەی پێم دڵبەری ڕەعنا\n\nلە ڕوو لادە سەری زولفت ببینم خاڵی ڕوخسارت\nبدە ماچێ، بەڵاگەردانی باڵات بم منی شەیدا\n\nئەوندەم ڕشتووە بۆ تۆ لە چاو ئەسرینی خوێناوی\nنە دەنگم دێ بکەم زاری نە ھۆش ماوە لە کەللەمدا\n\nھەتا ماوم و نە سووتاوم بە ئاھی سینەکەی داخم\nئەوە ئینساف نییە بۆ تۆ لەلام جارێ نەبی پەیدا\n\nوەرە چی دی مەدە تەفرەی دڵی بێ ھێز و ناکامم\nلە دەینم خۆ بپارێزە دەیندارم دەبی فەردا\n\nکە دڵ چڕژا بە ئەڵماسی مژۆڵی چاوی خوێنڕێژت\nچییە با زولفی ڕەشمارت تەنافی کوشتنم ھەڵدا\n\nبە بێ تۆ ژینی (ئەفزاری) لەناو گێژی خەتەر دایە\nدەچی دی پێم مەدە ئازار دەسا سوێندت ئەدەم بە خودا"}, {"poet": "عەبدوڵڵا کوڕی مام برایم", "poet_description": "['ناو : عەبدوڵڵا کوڕی مام برایم', 'لەدایکبوون : ٢٦٤١ی کوردی، گوندی سەروکانی سەر بە شاری پیرانشار', 'کۆچی دوایی : ٣ی ڕێبەندانی ٢٦٩٥ی کوردی', 'مەزار : گۆڕستانی کۆنەخانێ']", "book": "دیوانی شیعر", "poem_title": "جوانی ئازادە", "poem_description": "(پیرانشار١٣٦٩/٨/٦)<br>نووسین: کەماڵ ڕەحمانی", "poem_text": "ئەرێ ئەی جوانی ئازادە\nدڵم تۆی گرت بەرت نادا\nوەرە شۆخی پەریزادە\nژیانم چوو بە دەم بادا\n\nلە کوێی ژین و ژیانی من\nوەرە ڕووحی ڕەوانی من\nبڕا ئارامی گیانی من\nلە دووریت دڵ چ ناشادە\n\nدەوای قەلبی بڕیندارم\nئەتۆی یار و پەرستارم\nوەرە دوکتۆری خەمخوارم\nژیان نەفعم لە بۆ نادا\n\nوەرە مەیگێڕی ماھیرم\nدەسم بگرە ئەمن پیرم\nلەو کاتە ڕا بڕا شیرم\nخۆشیم نەدی لە دنیادا\n\nسوورەگوڵ، جوانی نازپەروەر\nفیدات بن گیان و دڵ یەکسەر\nگرفتارم بە پێغەمبەر\nلە لای کێ بێژم ئەو دادە\n\nئەرێ یاری بە لەنجەولار\nگرفتارت بووە (ئەفزار)\nڕەزاسووک، دڵبەری نازدار\nنەما تاب، زولفەکەت لادە"}, {"poet": "عەبدوڵڵا کوڕی مام برایم", "poet_description": "['ناو : عەبدوڵڵا کوڕی مام برایم', 'لەدایکبوون : ٢٦٤١ی کوردی، گوندی سەروکانی سەر بە شاری پیرانشار', 'کۆچی دوایی : ٣ی ڕێبەندانی ٢٦٩٥ی کوردی', 'مەزار : گۆڕستانی کۆنەخانێ']", "book": "دیوانی شیعر", "poem_title": "حەدیقەی کوردستان", "poem_description": "نووسین: کەماڵ ڕەحمانی", "poem_text": "جوانیی چی لە دنیادا ھەیە یەزدان بە تۆی داوە \nگومان ناکەم ئەگەر دیبێ وەکوو تۆ شۆخ ئەوەی چاوە \nکەمەندی زولفی چین چینت ھەزاران لاوی کێشاوە \nدڵی شیخ و مەلا و زاھید بە عیشقی تۆوە سووتاوە \nبە نووکی تیری موژگانت دڵی من خوێنی تێزاوە\n\nلە راستی وردە خاڵی ڕووت خەجاڵەت بوون گوڵ و نەسرین \nئەوەی دیبێ قەد و باڵات دەبارێنێ لە چاو ئەسرین \nحەبیبم کوشتەکانی تۆن ھەزاران عاشقی بێ تین \nدڵارام شاری بۆکانت بە جارێ کرد بە شاری چین \nلە ھەر لایێ سەیر کەی عاشقت بێ ھێز و داماوە\n\nئەگەر بڵێم وەکوو زولفت پەرێشان نیم، پەرێشانم \nبە عیشقی تۆ وەکوو قەقنەس سووتاوە پێست و ئێسقانم \nسەبەب چی بوو لە من تۆرای و زیز بووی ڕاحەتی گیانم \n&#34;عەزیزە&#34;: ھێند عەزیزی زیاترە باییت لە سەت گیانم \nلەسەچاوەی ژیان جامێ بدە پێم گیان ھەتا ماوە. \n\nئیتر ھێزم نیە سۆزی دەروونی پێ بکەم پنھان \nبترسە نەک وەڕەز بم لێت بکەم تووکێ لە لای یەزدان \nلە ئاھی من بسووتێنێ بە تۆوە عالەمی بۆکان \n&#34;عەزیزە&#34; سوورە خونچەی ناو حەدیقە و باخی کوردستان \nئەوەندە کافیە &#34;ئەفزار&#34;ی لە داوی زولفت ئاڵاوە."}, {"poet": "عەبدوڵڵا کوڕی مام برایم", "poet_description": "['ناو : عەبدوڵڵا کوڕی مام برایم', 'لەدایکبوون : ٢٦٤١ی کوردی، گوندی سەروکانی سەر بە شاری پیرانشار', 'کۆچی دوایی : ٣ی ڕێبەندانی ٢٦٩٥ی کوردی', 'مەزار : گۆڕستانی کۆنەخانێ']", "book": "دیوانی شیعر", "poem_title": "عومری پیری", "poem_description": "نووسین: کەماڵ ڕەحمانی", "poem_text": "من کە نابینم بەھەرحاڵ، پشتیشم بۆتە کەوان \nڕیش و ئەبرۆم لێ سپی بوون ھەر وەکی بەفری &#34;سەران&#34;\n\nعومری پیری ھات بە سەرما رەنگی جوانیمی فڕان \nشیبھی زەردیم ھات بەسەر ئەو ڕەنگی سوور و ئەرخەوان\n\nمن کە نابینم لە خۆما ھێز و تینی وەک چەلان \nعومری شیرن چوو لە دەستی ئەمنی بەدبەختی نەزان\n\nڕەشبەڵەک کەوتە سەری من، ھاکا مەرگم بوو میوان \nتازە ھەرگیز نابینم لاویی بە چی بم شادمان\n\nداخەکەم نەمزانی لاویم کۆچی ڕابرد ناگەھان \nدوای جحێڵی خۆم، مەگەر داییم بکەم شین و فوخان\n\nتابەکەی &#34;ئەفزاری&#34; سستی، بەسیە ئیتر ماڵوێران \nڕوو لە قاپی حەق بکە، ئازادە ڕێگای (ئەلئەمان)."}, {"poet": "عەبدوڵڵا کوڕی مام برایم", "poet_description": "['ناو : عەبدوڵڵا کوڕی مام برایم', 'لەدایکبوون : ٢٦٤١ی کوردی، گوندی سەروکانی سەر بە شاری پیرانشار', 'کۆچی دوایی : ٣ی ڕێبەندانی ٢٦٩٥ی کوردی', 'مەزار : گۆڕستانی کۆنەخانێ']", "book": "دیوانی شیعر", "poem_title": "خانێ", "poem_description": "نووسین: کەماڵ ڕەحمانی", "poem_text": "خانێ دەڵێی بووکی سوورە\nجێی لالە و ژاڵە و چنوورە\n\nوەک ئاوی ژیانە ئاوی\nبە ئیمانن ژن و پیاوی\n\nتا بتھەوێ موسوڵمانن\nپەیڕەوی دین و قورئانن\n\nلە پاکییا دەڵێی حۆرن\nنوێژگە لەو شارە دا زۆرن\n\nلە بەخشینا وەک حاتەمن\nلە دونیا وێنەی وان کەمن\n\nلاوی وەک شێری بێ‌باکن\nکچی جوان و داوێن‌پاکن\n\nخانێ شارێکە بێ‌وێنە\nکوێستانی بەرز و بژوێنە\n\nجێگای گەزیزە و گوڵانە\nتا بێژی لەبەر دڵانە\n\nکانگای شلێر و شەشپەڕان\nدەگرن پێدەشت و لاپەڕان\n\nگوڵی بەیبوون و ھەڵاڵان\nدەڕوێن لە بەندەن و نواڵان\n\nھەڵز و مەندۆک و بیزانە\nھەموو نعمەتی خودانە\n\nبەھار تاران لەبۆ خانێ\nدەیکەنە بووکی لاجانێ\n\nسێ چوار ئاوایین لەو سەری\nخاکیان بە وێنەی گەوھەری\n\nقزقەپان و دەڵاوانن\nجیێ مێر و مەستە چاوانن\n\nقەمتەرێیە و تەمەرچینن\nھەردوو دەڵێی خۆشکی چینن\n\nبەڵام لە چینیش خۆشترن\nلە پاریسیش دڵگرترن\n\nخانێ جوانە و لەبەر دڵان\nدەورەی دەگیرێ بە گوڵان\n\nسەری قەندیل تا دێ بە خوار\nگشتی دەبێ بە گوڵ بەھار\n\nدەشت و کوێستانی ڕەنگینن\nگوڵی سەوز و ئاڵ و شینن\n\nخۆشە کوێستانی بۆ سەیران\nخوڕەی ئاو و دەنگی تەیران\n\nکاڕەی مەڕ و دەنگی شمشاڵ\nتێکەڵ دەبن لەلای ڕەشمال\n\nخەڵکی باش و میوان گرە\nھەر یەکیان حاتەمێ ترە\n\nیا ئەدەبدۆست یا شاعیرن\nزانا و زیرەک و ماھیرن\n\nدایکی ڕووسووری (ئەفزاری)\nتۆ بەهەشتی کوردەواری"}]