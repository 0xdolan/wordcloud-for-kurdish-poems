[{"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "دیل", "poem_description": "", "poem_text": "وەکوو ئاوی بنی گۆمێ کە جێمابێ لە رووبارێ\nوەکوو بەردی سەری شاخێ کە دانرابێ لە دیوارێ\n\n\nوەکوو کاتێ گەڵای زەردێ دەسی بەربێ لە سەر دارێ\nدڵم تەنگە لە تەنیایی نە هاوڕازێ نە خەمخوارێ\n\n\nمن ئەو بەردەی گرفتارم، کە دیلی چینی دیوارم\nمن ئەو ئاوەی بنی گۆمم کە جێماوم لە رووبارم\n\n\nگەڵای زەردم، مەلێ پیرم، منم دڵداری زنجیرم\nلە بیرم دێ کە سی ساڵە لە بەندیخانە یەخسیرم\n\n\nلە تاریکی ژیانم دا لە سووچی سەردی زیندانا\nبە مۆرەی بەردی ناکامی بە جارێ عومری خۆم دانا\n\n\nبەڵێ ئەو ساتە لاوێ بووم وەلێ ئێستا وەها پیرم\nهەیە جارێ بەسەرهاتی خەمینی خۆم نییە بیرم\n\n\nقەرەوڵ دێت و رادەبرێ، شەوانی عومرم ئەژمێرێ\nشەوێکیش وا منی دیل، بە دەستی مردن ئەسپێرێ"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "نامەیەک بۆ فەلەستین", "poem_description": "", "poem_text": "ئەی سەرگەردانی مانوو\nلێقەوماوی بێخانوو\n\n\nئەی ماڵ و منداڵ لە کۆڵ\nئاوارەی نیشتمان چۆڵ\n\n\nئەی برای فەلەستینی\nکەی مافی خۆت ئەستێنی؟ \n\n\nئەی باڵندەی بێ هێلان\nئەی وەیلانی بەستەزمان\n\n\nلەو دەشت و دۆڵ و کێوە\nدوو کۆڵ ئەبەیت بە رێوە\n\n\nکۆڵێ ماڵ و منداڵت\nتەزاندوویەتی باڵت\n\n\nکۆڵێ خەمی وەیلانی\nدڵت گرتوویە شانی\n\n\nبارت قورس و پێ پەتی\nرێبواری رێی مەینەتی\n\n\nئاخۆ خەمی نیشتمان\nپێت قورسە یا کۆڵی شان؟ ! \n\n\nئەی فەلەستینی هەژار\nوێڵی دەستی ئیستیعمار\n\n\nرۆژێ دەبێ خەباتت\nبێنێتە دەس وڵاتت\n\n\nئاخۆ ئەو رۆژە کەی بێ؟ \nئاخۆ ئەو رۆژە کە بێ؟ ! \n\n\n***\nئی باڵندەی بێ هێلان\nئەی وەیلانی بەستەزمان\n***"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "یادێ", "poem_description": "", "poem_text": "بولبولی بەندی قەفەس پەروەردەی ئەو کێوانەیە\nبۆیە تا ئاخر نەفەس هەر وا بە تاسەی لانەیە\n\n\nباڵی ئازادی ئەسووتێنین و دانەی پێ ئەدەین\nنەک ژیانی ئەو مەلە، تەنیا بە ئاو و دانەیە\n\n\nشینی هێلانەی دەکا، ئەگریت وسەربەستی دەوێ\nبانگ و ئاوازی قەفەس، ئەو شیوەن و گریانەیە\n\n\nسووچی بەندی بۆ دەڕازێنینەوە بێخەم بژی\nکەی نیشانەی ژینی بێخەم، زیوەری کاشانەیە؟ ! \n\n\nتێدەکۆشێ هەڵفڕێ، بەندی قەفەس بۆی ناچڕێ\nئاخرین ئاواتی بەرزی دیتنی هێلانەیە\n\n\nنەغمە سەردانی کە وا پاراوی هەستی گەل دەکا\nشینی بێ فرمێسکی ئەو باڵندە بەستەزمانەیە\n\n\nسووچی بەندیخانە وایە هەر کە ئازادی دەوێ\nبەرهەمی کاتی خەمی، ئەو نەغمە بەرز و جوانەیە\n\n\n(قانع)م دێنێتەوە بیر ئاوازی باڵندەی قەفەس\nقوڕ بە سەر ئەو دوژمنەی هیوای بە بەندیخانەیە"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "قوتابخانە", "poem_description": "", "poem_text": "١\n\nپاش ئەوەی کە خۆر هەڵدێ\nپڕشنگ ئەخاتە سەر دێ\n\n\nخوێندەواران دێنە دەر\nرێی مەکتەب دەگرنە بەر\n\n***\n\nلە نێو کۆمەڵی ماڵان\nبۆ خوێندنی منداڵان\n\n\nماڵێکی زۆر وێرانە\nکراوەتە قوتابخانە\n\n\nکاکی مودیر بەیانی\nبەر لە خوێندەوارانی\n\n\nئەڕوات و لەو بەر درگا\nماوەیێ هاتوچۆ دەکا\n\n\nرەوشتی کاکی مودیر\nلاوی ژیر و رۆشنبیر\n\n\nلە نێو دڵی خەڵکی دێ\nبە جوانی گرتوویە جێ\n\n\nیاری هەژارەکانە\nهیوای نەدارەکانە\n\n\nلاوێکی چاک و رووخۆش\nکوردی وێژ و کوردی پۆش\n\n٢\n\nماوەی تر مەکتەبی دێ\nگەرم ئەبێ بە سروودێ\n\n\nلە پەنجەرەی پورتوکاو\nتیشکی خۆر ئەداتە ناو\n\n\nمامۆستا وەکوو جاران\nئەڵێ بە خوێندەواران: \n\n\nدیسان رۆژی شەممەیە\nکاتی پرسینەوەیە\n\n\n( وریا تۆ هەستە سەر پێ\nدەرسی پێشووم بۆ بڵێ\n\n\n(ئا) وێنەی چی؟ (ب) وەک چی؟ \n(ت) وێنەی چی؟ (پ) وەک چی؟ \n\n\nلە ئەلفەوە تاکوو یێ\nهەرچی دەیزانی بیڵێ. )\n\n\nوریا بیر ئەکاتەوە\nوەڵامی ئەداتەوە: \n\n\n( ئا وێنەی ئازادی\nئاڵای ئاوات و شادی\n\n\nب وەکوو برسییەتی\nپ وێنەی پێ پەتی\n\n\nت وەکوو تاڵی ژین\nتاریکی و تێکۆشین)\n\n\nکاتێ شتێ نازانێ\nبۆ منداڵان ئەڕوانێ\n\n\n(نون بە وێنەی نەدار\nهـ بە چەشنی هەژار)\n\n٣\n\nکاکی مودیر هەڵدەستێ\nبەرامبەریان دەوەستێ\n\n\nئەڵێ: (بەسیەتی ئیتر\nدەس کەینە باسێکی تر\n\n\nهەتا من لە بیرم بێ\nئەم وشانە ئەگوترێ\n\n\nتاکەی دەرسی دڵتەنگی؟ \nتاکەی دەرد و بێدەنگی؟ \n\n\nئیتر لایان بەین لە بیر\nروو کەینە را و تەگبیر)\n\n***\n\nمنداڵەکان مات ئەبن\nدەرسی تازە گوێ دەگرن\n\n\nبێدەنگی قوتابخانە\nپڕ دەبێ لەم وشانە: \n\n\n(ئا وێنەی ئازادی\nئاڵای ئاوات و شادی\n\n\nب وەکوو بیرەوەر\nت وێنەی تێکۆشەر\n\n\nس وەکوو سەربەستی\nسەر و سێدارە و سستی)\n\n\nمنداڵ بە یەک دەنگەوە\nدەڵێن بە ئاهەنگەوە: \n\n\n(خ بە وێنەی خەبات\nخوێندن و خوێن و خەڵات\n\n\nکاف وێنەی کوردستان\nکورد و کۆمەڵ و کوێستان)\n\n***\n\nماوەی بەر لە نیوەڕۆ\nدوایی دێ دەرسی ئەمڕۆ\n\n\nئێوارە منداڵەکان\nلە نێو باخ و لە سەربان\n\n\nدەرسی تازە دخوێنن\nبە خەڵکی رادەگەیێنن: \n\n\n(ی وەکوو یەکیەتی\nیەکگرتن و یارمەتی)\n\n٤\n\nڕۆژی شەممەی داهاتوو\nئەم دەرسەیان لەبەر بوو\n\n\nبەڵام تاکوو خۆراوا\nبەو گەرمای خۆرەتاوا\n\n\nلە رێی شارا وەستابوون\nچاوەڕێی مامۆستا بوون\n\n\nتینی خۆر و خەمباری\nپرسین و چاوەنواڕی: \n\n\n(مامۆستامان وا لە کوێ؟ \nبۆچی نایەتەوە دێ؟ )\n\n***\n\nپێش ئەوەی تاریک دابێ\nهەواڵێ کەوتە نێو دێ: \n\n\n(مامۆستای قوتابخانە\nکەوتووەتە بەندیخانە\n\n\nمامۆستای قوتابخانە\nکەوتووەتە بەندیخانە)\n\n***\n\nماوەی حەفتەیێ دەگوزەرێ\nنابێ لەوی خەبەرێ\n\n\nبەڵام خوێندەوارەکان\nهەر لە قوتابخانەدان\n\n\nدەنگی بەرزی دەرسی جوان\nئەڕوا بەرەو ئاسمان: \n\n\n(ب وێنەی بێگانە\nبرین و بەندیخانە... )\n\n\nچاویان وا بە رێەوە\nمامۆستایان بێتەوە\n\n٦\n\nرۆژی هەوەڵی زستان\nکە سەرما هاتە کوێستان\n\n\nکەسێ هەواڵێ دێنێ\nدڵی دێ ئەلەرزێنێ: \n\n\n(چەن لاوێکی رۆشنبیر\nبە هاوڕێی کاکی مودیر\n\n\nئەو رۆژە تاریک و روون\nلە سێدارە درابوون)\n\n٧\n\nئیتر ئەو منداڵانە\nجێ دێڵن قوتابخانە\n\n\nکاتێ ئەڕۆن بە دڵتەنگ\nچاو بە فرمێسک و بێدەنگ\n\n\nخوێندەوارێ کش و مات\nسەرنجی دیوار ئەدات\n\n\nفرمێسکی پڕ لە گرێ\nدێت و بەر چاوی دەگرێ\n\n\nلە بان تەختەی سەر دیوار\nخەتێ مابوو بە یادگار\n\n\nدڵی نەدەهات کەسێ\nشتی لە سەر بنووسێ: \n\n\n(ی وەکوو یەکیەتی\nیەکگرتن و یارمەتی\n\n\nئا وێنەی ئازادی\nئاڵای ئاوات و شادی)"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "نامەیێ بۆ کۆڕی شاعیران", "poem_description": "", "poem_text": "کورد ئەگەرچی زۆرە دەردی، بەردی مەینەت وا لە رێی\nدەس لە ئەژنۆگرتن ئەو بەردانە لانابا لەرێی\n\n\nشێعری خاوێنم دەوێ خوێنی دڵ و زاری نەبێ\nرەنگی فرمێسکی دەروون و بۆنی خەمباری نەبێ\n\n\nبۆ چی قانع بم لە ژینا، بۆ ئەبێ هەوڵێ نەدەم؟ ! \nبۆ ئەبێ دەس هەڵگرم، تاکوو بە ئامانجم نەگەم؟ ! \n\n\nهێمنی هەڵناگرێ ئەم چەرخە بۆ کوردی کوڵۆڵ\nتا بەکەی هێمن بژین و تێنەکۆشین گورج و گۆڵ؟ \n\n\nگەر هەموو پەرداخی ژینم هەر وەها پڕ بێ لە ژار\nناگرم دەستم لە ئەژنۆ، قەت بە خۆم ناڵێم هەژار\n\n\nهەر وەکوو (بێکەس) ئەگەرچی دەردەدار و بێکەسم\nمن کەسم کوردە، بە کەس ناڵێم هەژار و بێکەسم\n\n\nشێعری خاوێنم دەوێ خوێنی دڵ و زاری نەبێ\nرەنگی فرمێسکی دەروون و بۆنی خەمباری نەبێ\n\n٢\n\nتا پەری شێعرم نەدی، هەر ساتە بیرێ وام هەبوو\nداخەکەم چاوی پەریش، غەیری خەمی تێدا نەبوو\n\n\nبۆ گوڵی شادی گەڕام ماوەیێ، هەتا بیدۆزمەوە\nتاکوو بەرگی بووکی شێعری پێ بڕازێنمەوە\n\n\nشار و کوێستانی وڵاتی کوردەواریم گرتە بەر\nپێکەنینم نەدی هەرگیز لە دڵ هاتبێتە دەر\n\n\nبۆ نەگریم من کە پەروەردەی هەوای شاری خەمم؟ ! \nچی بنووسم؟ غەیری ئەو فرمێسکە، چی بێ بەرهەمم؟ ! \n\n\nکوردەواری هەر بەشی زووخاو و دەرد و زیللەتە\nتاکوو داهاتووی بە چی بێ، زەحمەتی ئەم میللەتە؟ ! \n\n\nلێم ببوورن ئەی هەژار و بێکەس و هێمن، ئەمن\nئێستە ئەیزانم کە ئێوە بۆچی ئالوودەی خەمن؟ ! \n\n\nئەو خەمانەی نەمدەناسین وا ئەسیری کردووم\nچی بڵێم؟ ! چۆنی بڵێم؟ ! چەشنێ کە پیری کردووم\n\n****"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "ئامانجی قەڵەم", "poem_description": "", "poem_text": "ئامانجی وایە پێنووسی دەستم\nوەهایە هیوای شێعر و هەڵبەستم\n\n\nتاقەی مرواری هەرچەندە جوانە\nبووکی بە نرخی نێو گەوهەرانە\n\n\nبەڵام ئەو کاتەی کۆ بکرێتەوە\nلە سەر شریتێ بهۆنرێتەوە\n\n\nئەو ساتە جوانە و جوانتر دەنوێنێ\nتاکوو بە تەنیا لە لای بمێنێ\n\n****\n\nزمانی کوردیش ئەو گەوهەرەیە\nکە دیاری بەرزی مێژووی ئێمەیە\n\n\nوشەی جوان جوانی نێو کوردەواری\nجوانتر لە زێڕ و لەعل و مرواری\n\n\nکاتێ بە شێوەی جوانێ هۆنراوە\nکرایە بەستە و شێعر و هۆنراوە\n\n\nچاکتر دەنوێنێ و هەر لە بەر چاوە\nهەرگیز ون نابێ و ناخرێتە لاوە\n\n\nئامانجی وایە پێنووسی دەستم\nوەهایە هیوای شێعر و هەڵبەستم"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "بۆ گۆران", "poem_description": "", "poem_text": "بە ئاواتم چەپکە شێعرێ هەڵبەستم\nبۆ (گۆران)ی شاعیری جوان پەرەستم\n\n\nتێدەکۆشم بە هێزی بیر و هەستم\nوشەیێ نیە کە دەربڕێ مەبەستم\n\n\nپێنوسەکەم! ئەی قەڵەمی سەربەستم! \nدەخیلی تۆم بۆ جارێ بگرە دەستم\n\n\n(هەرچەن دەکەم ئەو خەیاڵەی پێی مەستم\nبۆم ناخرێتە ناو چوارچێوەی هەڵبەستم)"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "کۆچ", "poem_description": "", "poem_text": "ئاوایی لە شان چۆم و باخەوە\nپاڵی داوەتە سینگی شاخەوە\n\n\nعومرێکە نێوان لەشی کۆرپەی دێ\nخوێنی ژین گەرمە و دڵی خورپەی دێ\n\n\nباڵندەی رەنگین، کۆتری نەخشین\nبە دەوری دێ دا ئەگەڕێ چین چین\n\n\nتاوێ لە باخان، تاوێ لە سەر دێ\nهەر یەک نەغمەیێ لە ناخی دەردێ\n\n****\n\nئەو دەشتە سەوزە، ئەو دێیە جوانە\nئەو هەموو دار و باخ و بێستانە\n\n\nدەستی سیاسەت ئاورێ دێنێ\nیەک لە شوێن یەکا ئەیانسووتێنێ\n\n\nدێ ئەسووتێت و خەڵکی کۆچ ئەدرێن\nکۆچی دڵتەزێن بۆ دەشتی گەرمێن\n\n\nبە وێنەی شەمێ کە توابێتەوە\nپەپوولەی تەنیای لا مابێتەوە\n\n\nئەو کۆترانەی بە ئاسمانەوە\nلە دەوری دێ دا ئەسووڕانەوە\n\n\nبە ئاهەنگی خەم تاکوو خۆراوا\nئەگەڕێن بە سەر دەشتی سووتاوا\n\n\nتا وردە وردە دڵنیا ئەبن\nدێ بە جێ دێڵن ئەوانیش دەچن\n\n****\n\nگەرمەسێر ئەگەر بەهەشتی روون بێ\nباخی گەوهەر و دەشتی ئاڵتوون بێ\n\n\nئێستاش هەر وەها کوردی کۆچ دراو\nباڵندەی کزی لە هێلان بڕاو\n\n\nمشتێ لەو خاک و بەردە سووتاوە\nخاکی ئەو دەشتەی تێیدا ژیاوە\n\n\nبە سەرتاسەری گەرمێنی نادا\nنایگۆڕێتەوە لە گەڵ دنیادا\n\n\nئاخر بە خوێنی ئاوی پێدابوون\nباو و باپیری لەوێ ژیابوون\n\n****\n\nگەرمەسێر ئەگەر بەهەشتی روون بێ\nباخی گەوهەر و دەشتی ئاڵتوون بێ\n\n\nهەموویان ئەدا تەنیا هەناسەی\nبە یادی وڵات بشکێنێ تاسەی"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "رووبار", "poem_description": "", "poem_text": "قەڵبەزەی بەرزی کوێستان\nئەڕژێتە نێو دارستان\n\n\nبەفراوی کێوان دێنێ\nرووباری پێک ئەهێنێ\n\n\nرووبارێ ئەکەوێتە رێ\nدارستان دێڵێتە جێ\n\n****\n\nئاواییەک لەو قەراخا\nلە نێوان دار و باخا\n\n\nبەرامبەر بە خۆراوا\nئەڕوانێتە سەر ئاوا\n\n\nرووبار ئەڕوا بە بەر دێدا\nخوڕەی جوانی دێتە گوێدا\n\n\nهاوینان خۆر داخ ئەبێ\nگەرمە نیوەڕۆی ناو دێ\n\n\nمنداڵان دێنە سەر ئاو\nبۆ مەلە یا ماسی راو\n\n\nزۆریان تێدا هەژارە\nچاوی لە دەس رووبارە\n\n\nبۆ پێخۆر ماڵێ داماو\nکاری بووەتە ماسی راو\n\n****\n\nنیوەڕۆیە و ناو دێ چۆڵ\nکوڕی شوان، گورج و گۆڵ\n\n\nرێ دەکەوێ بۆ رووبار\nسک برسی و شڕە بار\n\n\nبە هیوای قولاپ و تۆڕ\nماسی بگرێ بۆپێخۆر\n\n****\n\nدێت و ئەگاتە سەر ئاو\nدەس ئەکاتە ماسی راو\n\n\nرووبار ئەڕوا بە بەر دێدا\nخوڕەی جوانی دێتە گوێدا\n\n\nماوەیێ زۆر ئەدا سەر\nماسییەک دێنێتە دەر\n\n\nماسی کۆرپە و وردە زۆر\nبە کار نایە بۆ پێخۆر\n\n\nسینگی سپی، خوێناوی\nپەلەقاژەی تاوتاوی\n\n\nتێدەکۆشێ جار و بار\nخۆی بخاتەوە رووبار\n\n\nپێستی جوانی برژاوە\nزیخی پێوە تلاوە\n\n\nزیخی داخی نیوەڕۆ\nدڵ ماسی دێنێتە سۆ\n\n****\n\nکاتێ قولاپی خوێنین\nئەخرێتە نێو ئاوی شین\n\n\nدڵی ئەو ماسیە کۆرپە\nراوەستابوو لە خورپە\n\n\nرووبار ئەڕوا بە بەر دێدا\nخوڕەی جوانی دێتە گوێدا\n\n****\n\nئەی ماسی وێڵی هەژار! \nبۆ دەگەڕای لە رووبار؟ ! \n\n\nئاخۆ تۆش لە رێی سەفەر\nبۆ پێخۆر بووی دەربەدەر؟ ! \n\n\nئێوەش لە نێو ماسیان\nبۆ پارە و پێخۆر و ژیان\n\n\nهەژارەکان ئەمرێنن\nخوێنی یەکتر ئەڕژێنن؟ !!! \n\n****\n\nرووبار ئەڕوا بە بەر دێدا\nخوڕەی جوانی دێتە گوێدا\n\n****"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "تەنیا", "poem_description": "", "poem_text": "خانووی ساردم کش و مات\nبۆنی بێدەنگی ئەدات\n\n\nلە شوێنی پیری رێبوار\nچاوم بڕیوە دیوار\n\n\nجارێ هەتا ماوەی دێر\nگوێ دەگرم بۆ کاتژمێر\n\n\nهاتوچۆی عەقرەبەکان\nوەک رێبوارانی زەمان\n\n\nیەکێ گورج و یەک هێمن\nرێگای عومرم دەپێون\n\n\nبە ناوەدڵ ئەمەوێ\nبەڵکوو دەردێ بسرەوێ\n\n\nپەنا بەمە پێنووسم\nبیرەکانم بنووسم\n\n\nمن کێم و لە کوێم و چیم؟ ! \nتا کەی و بۆچی دەژیم؟ ! \n\n\nجارێ قاقای پێکەنین\nبە دنیا و ئاسمان و ژین\n\n\nجارێکیش بوغزی گریان\nبۆ ماوەی خۆ خەڵەتان\n\n\nخەمبار و بێدەنگ و باس\nخەیاڵاوی و کەساس\n\n\nهیچ ئاهەنگێ نایێتە گوێ\nبەحری بێدەنگی بشکێ\n\n****\n\nخانووی ساردم کش و مات\nبۆنی بێدەنگی ئەدات\n\n****"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "ژار", "poem_description": "", "poem_text": "لە داخی مەینەتی دەوران دڵم پڕ ئاورە ساقی\nلە ژاری تاڵی ژین دیسان پیاڵەی دڵ پڕە ساقی\n\n\nوەرە ئەمشەو وەکوو هەر شەو، وەرە ساقی دڵم خوێنە\nهەتاکوو دێتە چاوم خەو، حەرامە شەربەتان بێنە\n\n\nدڵم زووخاوی لێ دەڕژێ دەسا هەستە بکە مەستم\nشەڕابی کۆن لە جامی نوێ، بە خوڕ تێکە بدە دەستم\n\n\nکە وا کون کون بووە جەرگم، لە جەوری ماتەمی دنیا\nهەتاکوو سەردەمی مەرگم، وەرە هەر تۆم دەوێ تەنیا\n\n\nهەناسەی سەردی پڕ داخم دەمێکە گرتوویە ناخم\nشەڕابی تۆیە دەیشۆرێ پەژارەی ژینی پڕ ئاخم"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "دێ", "poem_description": "", "poem_text": "شەوگاری بەهار دەرچوو لە نیوە\nتاریکی ئەڕوات بەرەو کازیوە\n\n\nئاوایی تاریک، ورشەی چرایێ\nلە نێو پەنجەرەی هیچ ماڵێ نایێ\n\n\nدێ دەرکی لە رووی رۆژ داخستووە\nلە بەرگی شەودا جوان جوان نوستووە\n\n\nمنداڵێ ساوا دەگریێ جار جار\nئەشکێنێ دەریای بێدەنگی شەوگار\n\n\nدایکێ سەر لە بان لانکی کۆرپەوە\nسەردەمێکە خەو بردوویەتەوە\n\n\nئەو ساتە کوڵی شەو دەتوێتەوە\nسەر گۆنای ئاسۆ سوور ئەبێتەوە\n\n\nکەڵەشێرێ دێ و لەو سەربانانە\nمزگێنی ئەدا هەستن بەیانە\n\n\nشنەی بەر بەیان یەک لە شوێن یەکا\nماڵانی نوستوو باوەشێن ئەکا\n\n\nهەتاو لای ئەبا دیسان بە سپایی\nپەردەی شەو لەسەر بووکی ئاوایی\n\n\nماڵان بەردەچن، ئاوایی ساکار\nگرتوویە باوەش باپیری کۆسار\n\n\nماویانە خەڵکی ماندوویی دوێنێ\nگزنگی هەتاو هەڵیاندەستێنێ\n\n\nژنێ گورج و گۆڵ ئەڕوا بۆ کانی\nبە نەزمی جوانی لەرزانەکانی\n\n\nژنێ لە کانی ماندوو دێتەوە\nسەری ناوەتە سینگی گۆزەوە\n\n\nدووکەڵ لە سەربان ئەڕوا بەرەو ژوور\nسوور ئەبێتەوە سەر گۆنای تەنوور\n\n\nتەندووری ماڵان نانی گەرم و جوان\nدەکا بە تۆشووی باخەوان و شوان\n\n\nمریشکی سپی، جووجەڵە لە شوێن\nبە جێ دەهێڵێ تاریکی کولێن\n\n\nپێش ئەوەی کە خۆر بدا لە ناو دێ\nرانی ئاوایی دەکەوێتە رێ\n\n\nنیوەی ناوەدڵ لە دێ دەرئەچێ\nبەرخ و کارژیلەی هێشتووەتە جێ\n\n****\n\nمراوی لە سەر چیمەنی جۆبار\nدەشکێنێ شەقڵی شەونمی بەهار\n\n\nئاسمانی شین و کۆچی هەورەکان\nپڕشنگی خۆر و دەشتی سەوز و جوان\n\n\nهاتوچۆی ئاسکی بزێوی سەرکۆ\nشنەی شەماڵ و لەرەی لەق و پۆ\n\n\nجریوەی بولبول، خوڕەی جۆباران\nشمشاڵی شوان و بەستەی دڵداران\n\n\nموسیقای جوانی ژینی دێهاتن\nدیمەنی رەنگین، خاکی وڵاتن\n\n****\n\nژینی رۆژێکی ئەو دێیە لە لای من\nئەژی بە شاری دووکەڵ و ئاسن"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "بگری", "poem_description": "", "poem_text": "دایە گیان بگری لە سەر خاکم کەوا شینم دەوێ\nزۆر بگریە دایە گیان فرمێسکی خوێنینم دەوێ\n\n\nمن گوڵی سەد ئارەزووی ژینم لە خاکا خەوتووە\nخاکی مەیدانی خەبات رەنگینی خوێنی من بووە\n\n\nدامەنیشە دایەگیان بۆ هاتنی من چاوەڕێ\nدڵنیا بە، بەسیەتی، بۆ دەنگی درگا مەگرە گوێ\n\n\nدایە گیان سوێندم بە فرمێسکی گەش و ئێشی دڵت\nدایە گیان سوێندم بە جەور و مەینەتی بێ حاسڵت\n\n\nمن دەمێکە جەرگی سووتاندووم هەناسەی سەردی گەل\nدڵپڕی کردووم خەمی دەسکورتی و رەنگ زەردی گەل\n\n\nمن کوڕی کوردی شەهیدی رێی خەباتم دایە گیان\nکۆتری خوێنین پەڕی باخی وڵاتم دایە گیان\n\n\nهەر وەکوو بێگانەیێ دڵ پڕ لە ناکامی و گرێ\nلەم هەموو دەستە نەبوو دەستێ، کە بێ و دەستم گرێ\n\n\nمن لە شاری خۆم غەریب و بۆهەموو بێگانە خۆم\nکۆتری کوژراوی رێگای لانە خۆم، بێ لانە خۆم\n\n\nدایە گیان بگری لە سەر خاکم کەوا شینم دەوێ\nزۆر بگریە دایە گیان فرمێسکی خوێنینم دەوێ\n\n\nدایە گیان ئەو کیژە وا ئەتویس بە بووکی تۆ ببێت\nخۆت بدە پیشانی جارێ با بە هیوای من نەبێت\n\n\nتاکوو بتبینێ کە رەشپۆشی لە سەر تا پاتەوە\nبەڵکوو بڕوا دڵنیا بێ و من لە بیرەو باتەوە\n\n\nدایە گیان بگری لە سەر خاکم کەوا شینم دەوێ\nزۆر بگریە دایە گیان فرمێسکی خوێنینم دەوێ"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "فەلسەفەی گەردوون", "poem_description": "", "poem_text": "هاکا ئەم چەرخەش هەڵگەڕایەوە\nئیتر نەگەڕاو نەسووڕایەوە\n\n\nکیژێ خاوەنی ژینی دنیایە\nریزێ مرواری لە گەردنیایە\n\n\nکیژێ کە تینی ئەوینی وایە\nژیان و مردن لە دەستی دایە\n\n\nمرواری لە سەر سینگی رازاون\nبە هێزی جەزبەی عەشقی وەستاون\n\n****\n\nئەویش وەک هەموو رۆژێ پیر ئەبێ\nبە تیری مردن داوێنگیر ئەبێ\n\n\nبەڵێ ئەمرێت و ئەکوژێتەوە\nملوانکەی ملی ئەپچڕێتەوە\n\n\nنۆ مرواری یەک لە شوێن یەکتر\nشینی مردنی ئەگاتە ئاخر\n\n\nشینی مردنی ئەو کیژە وایە\nکە لە شونێی دا ئاخر دنیایە\n\n\nبناغەی گەردوون وا دەشکێتەوە\nئیتر ناگەڕێ و ناسووڕێتەوە"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "هەڵاڵە", "poem_description": "", "poem_text": "دەوڵ و زوڕنایە، چەپڵە ڕێزانە\nبەزمی شادی و چۆپی کێشانە\n\n\nبەرگی رەنگاوڕەنگ کیژی سەربانان\nدەکێشێ نیگای لاوی کۆڵانان\n\n\nئاهەنگی زوڕنا و بەزمی هەڵپەڕکێ\nدەنگ ئەداتەوە هەتا ئەو پەڕ دێ\n\n\nلە نێو کیژانا تەنیا هەڵاڵە\nدڵی خەمینە و لە سووچی ماڵە\n\n\nئاخر دیاری یاری بێوەفای\nدەستەی چنوورە، ماوەتەوە لای\n\n\nیادگارێکە یاری پێی داوە\nئێستا بێڕەنگە و بۆنی نەماوە\n\n****\n\nهەڵاڵە دەڕوا بۆ خەیاڵی دوور\nئەڕوانێ جارجار بۆ چەپکەی چنوور\n\n****\n\nدەنگی زەماوەن ئەتۆم دێتە گوێ\nکوانێ پەیمانت، کوانێ وا لە کوێ؟ \n\n\nقەولی ئەم رۆژی سەما و شادییە\nبە منت دابوو لە بیرت نییە؟ ! \n\n\nدڵم گوڵێ بوو بۆچیت هەڵوەراند؟ ! \nبۆچی ئاوێنەی ئەوینت شکاند؟ ! \n\n\nکوانێ مەیلەکەی جاری جارانت\nکوانێ هاتوچۆ و ئیشارەکانت\n\n\nکوانێ راوەستان، سەر ڕێگای کانی؟ \nکوانێ سێوی سوور، کوانێ گۆرانی؟ \n\n\nگیانی شیرینم، دڵت شکاندم\nدڵت شکاندم، دڵت شکاندم\n\n****\n\nجارجارێ فرمێسک لە چاوی سوورا\nئەبارێتە سەر چەپکەی چنوورا\n\n\nئاهەنگی زوڕنا و بەزمی هەڵپەڕکێ\nدەنگ ئەداتەوە هەتا ئەوپەڕ دێ\n\n****\n\nهەڵاڵە وا بیر ئەکاتەوە\nدەفتەری ژینی هەڵئەداتەوە: \n\n\nسوێندم بە سۆزی دڵی ئەسیرم\nتا ساتێ ماوم هەر وای لە بیرم\n\n\nئەو ساتە لاشەم سەرد ئەبێتەوە\nچرای ژیانم ئەکوژێتەوە\n\n\nئاخرین قسەم هەر ناوی تۆیە\nهەر چاوەکانم پڕ ئاوی تۆیە\n\n\nدڵم گوڵێ بوو بۆچیت هەڵوەراند؟ ! \nبۆچی ئاوێنەی ئەوینت شکاند؟ ! \n\n\nتۆ دەوڵەمەند و من کیژێ نەدار\nبە غەیری وەفا چی هەیە هەژار؟ \n\n\nخونچەی دڵی خۆم هێنا و دام بە تۆ\nبەڵام وتەی تۆ هەموویان درۆ\n\n****\n\nجارجارێ فرمێسک لە چاوی سوورا\nئەبارێنە سەر چەپکەی چنوورا\n\n\nدایکی لە داخی کچ، بێخەبەرە\nبانگی لێ دەکا لەو بەر پەنجەرە: \n\n\n(هەڵاڵە وەرە هەڵاڵە وەرە\nکیژە جوانەکەم تاوێ هەڵپەڕە)\n\n\nدایکی نەیبینی فرمێسکی چاوی\nزولفی شێواوی دڵی شکاوی\n\n\nئاهەنگی زوڕنا و بەزمی هەڵپەڕکێ\nدەنگ ئەداتەوە هەتا ئەوپەڕ دێ"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "هەنسک و فرمێسک", "poem_description": "", "poem_text": "ژینی منداڵی دنیای شیرینە\nشێعری سەرەتای چیرۆکی ژینە\n\n\nعومری منداڵیم چەن زوو\nوەک نەسیمێ هات و چوو\n\n\nمەلێ غەریب بوو، رۆیشت\nهە یادێکی بە جێ هێشت\n\n****\n\nکەم کەم وریا بوومەوە\nبیرم چاوی کردەوە\n\n\nدنیایەکم بینی بێ تین\nنە وەک منداڵی شیرین\n\n\nخەمی کاتی منداڵی\nگرێ نەبوو لە پاڵی\n\n\nکەی وەکوو خەمی ئێستا\nریشەی لە دڵ ئەوەستا\n\n\nهەر خەمێک و فرمێسکێ\nفرمێسکێک و هەنسکێ\n\n\nتەمی دڵ ئەشۆرێ\nدنیای تاڵی دەگۆڕێ\n\n\nچ دەروون و چ لە روو\nدنیامان هەر ئەوە بوو\n\n\nژینی منداڵی دنیای شیرینە\nشێعری سەرەتای چیرۆکی ژینە\n\n****\n\nوریا بوومەوە کەم کەم\nدەوری گرتم گەلێ خەم\n\n\nکە هەوەڵ جارێ گریام\nلە بۆ هەژارێ گریام\n\n\nبۆ ئەو گریام و بۆ خۆم\nکە ئاخۆ بۆ کوێ دەڕۆم؟ ! \n\n\nوەک منداڵێ ون بووبێ\nنەمدەزانی وام لە کوێ؟ \n\n\nئێستاش هەرچی دەڕوانم\nخۆم بە وەیلان دەزانم\n\n\nسەرنجی هەر لایێ ئەدەم\nهیچ شتێ بەدی ناکەم\n\n\nهەر چەن ئەو سەری رێگا\nنایزانم بە کوێ دەگا\n\n\nپێم خۆشە جارێکی تر\nتەنیا گوزارێگی تر\n\n\nبگەڕایمەوە لە نوێ\nدیسان بۆ هەوەڵی رێ\n\n\nبگام لەو دنیا جوانە\nوەکوو ئەو منداڵانە\n\n\nبا خەمەکانم سووک بێ\nبێ گرێ و بچووک بێ\n\n\nباکوو تەنیا فرمێسکێ\nهەناسەیەک و هەنسکێ\n\n\nتەمی دڵم بشۆرێ\nدنیای ژینم بگۆڕێ\n\n\nژینی منداڵی دنیای شیرینە\nشێعری سەرەتای چیرۆکی ژینە"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "لانەی بایەقووش", "poem_description": "", "poem_text": "١\n\nنیوە شەوێکی سەرد و دڵتەنگە\nخەڵکی خەوتوون دنیا بێدەنگە\n\n\nشار پەردەی رەشی کێشاوەتە سەر\nمانگی شەوان پێو، لە کێو هاتە دەر\n\n\nبایەقۆشێ پیر دێت و جارجارێک\nدەخوێنێ لە سەر کۆنە دیوارێک\n\n****\n\nلە وێرانەیەکی چۆڵ و بێدەنگا\nلە نێو ماڵێکی سەرد و دڵتەنگا\n\n\nخەوتووە خەمین کچێکی هەتیو\nهەتیوێ خۆشی لە دنیا نەدیو\n\n\nدایکی بەینێکە دوورە لە دنیا\nئەو کچە ماوە لەوێدا تەنیا\n\n\nمنداڵی بچووک لە نێو بەرگی خەو\nئەدا لە گۆنای شەوقی مانگە شەو\n\n\nبەڵام خەوی چی؟ هەتاکوو بەیان\nوتووێژ دەکا لە گەڵ ئەستێران\n\n\nلەوان دەپرسێ دایکی وا لەکوێ؟ \nبۆچی بە تەنیا هێشتوویەتە جێ؟ \n\n\nساتێ فرمێسکی لێ جیا نابێ\nئاخر منداڵە و دڵنیا نابێ\n\n\nگوێ بدە ساتێ، بەسەرهاتی ئەو\nلە گەڵ ئەستێران چی دەکوت ئەوشەو: \n\n٢\n\n(ئەی مانگی جوان! ئەی ئەستێرەکان! \nئێوە دەبینن لە نێو ئاسمان\n\n\nباخی بەهەشتی خودا لە کوێدا؟ \nئەڵێن دایکی من وا لە وێدا\n\n\nئەی مانگ! تۆ دایکی ئەستێرەکانی\nتۆ خودا پێم بڵێ ئەگەر دەزانی\n\n\nئەستێرەکانت کۆ بوونەتەوە\nوان لە گەڵ خۆتا چەشنی هەر شەوە\n\n\nپێم بڵێ داکی من کەی دێتەوە؟ \nمنیش ئەستێرەم، مانگی من ئەوە\n\n\nئەی ئەستێرەی خۆم گوێ بگرە ساتێ\nبە دایکم بڵێ دەیبینی کاتێ: \n\n\nدایکی خۆشەویست! بینایی چاوم! \nهێزی ژیانم، تەنیا هەتاوم\n\n\nبۆچی رۆیشتی لە گەڵ نەتبردم؟ \nتەنیا لەم دنیا وەیلانت کردم؟ \n\n\nهەتا دێیتەوە هەر چاوەڕێتم\nبە هیوای بیستن ئاهەنگی پێتم)\n\n\nئەی ئەستێرەی خۆم گوێ بگرە ساتێ\nبە دایکم بڵێ ئەیبینی کاتێ\n\n\nزۆر بە ئاواتم کاتێ هاتەوە\nلە سەر داوێنی خەو بمباتەوە\n\n\nئەگەر وەکوو مەل دوو باڵم هەبوو\nلە نێو دنیادا ئەمکرد هاتوچوو\n\n\nدەگەڕام هەموو کێو و دەر و دەشت\nهەتاکوو دەگام بە باخی بەهەشت\n\n\nبەڵکوو لەوێدا جارێ بتبینم\nئەتۆش ببینی گریان و شینم\n\n****\n\nبەڵام باسی من زۆر بێ فایەیە\nئاخر کەی هەتیو ئەستێرەی هەیە؟ \n\n\nدەردی دڵی خۆم من دەڵێم بە کێ؟ \nهەتیو چی هەیە تا ئەستێرەی بێ؟ \n\n٣\n\nنەختێ دەگوزەرێ خەو دێتە چاوی\nباسی دەمێنێ بە ناتەواوی\n\n\nتاکوو دەخەوێ لە نیوەی شەودا\nدایکی دەبینێ لە دنیای خەودا\n\n\nدەپاڕێتەوە لە گەڵ خۆی بیبا\nنەڕوات و دیسان نەیهێڵێ تەنیا\n\n\nدایکی دەکێشێ لە سەری دەستێ\nئەڵێ: نەبوونە، پاشی هەر هەستێ\n\n\nکچم جێگای من جگە دنیایە\nدایکت وەکوو تۆ لەوێ تەنیایە\n\n\nرۆڵە ماڵی من تاریک و سەردە\nجێگاکەم خاکە، سەرینم بەردە\n\n****\n\nبە دایکی دەڵێ کچ بە چای سوور\nلە قرچە و سۆزی دڵ وەکوو تەنوور: \n\n\nنامەوێ بێ تۆ، رووناکی دنیا\nهەر خۆتم دەوێ وای لە هەر کوێدا\n\n\nدیسان بۆ دڵم دەشکێنیتەوە؟ \nگەر نامبەی لە گەڵ، بۆ هاتوویتەوە؟ \n\n****\n\nدایکی بە دڵێ پڕ ئێش و خەمناک\nتک تک فرمێسک دەتکێتە سەر خاک\n\n\nئەڵێ: (کچەکەم شەوێکی سەردە\nسەرماش سەرەتای نەخۆشی و دەردە\n\n\nتۆش لە جێگاکەت کەوتبوویتە دەر\nهاتووم بیکێشم پۆشینت لە سەر\n\n\nزستان بێنەوا نابەتەو لە هۆش\nباکوو لە سەرما نەکەوی نەخۆش\n\n\nکێ لە ناخۆشی شەوان یارت بێ؟ \nکێ لە جێگای خۆم پەرەستارت بێ؟ )\n\n\nوەڵامی ئەدا بەم چەشنە و ئەڕوا\nئیتر هاواری کچی پێناگا\n\n٤\n\nسبەینێ کاتێ خۆر دای لە سەر کێو\nلە شووشەی شکاو، شەوقی دایە نێو\n\n\nدای لە سەر جێگا و لاشەی سەردی کچ\nرووناکی دەکرد گۆنای زەردی کچ\n\n\nبایەقۆش نەختێ چڵی بردبوو\nلەو ماڵە چۆڵە لانەی گرتبوو\n\n\nئاخر چۆن بڵێم ئەو کچە مردبوو\nبایەقۆش دەیکوت: دیقی کردبوو"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "وێنە", "poem_description": "", "poem_text": "گەڵاڕێزان هاتەوە\nناخی باخی گرتەوە\n\n\nگەڵای زۆری وەریون\nسینگی باخی پۆشیون\n\n\nتاو ناتاوێ شنەی با\nبە ئەسپایی دەیانبا\n\n\nخۆری بێ تینی سەر دێ\nوەک رێبوارێ ماندوو بێ\n\n\nوردە وردە دێتە خوار\nئەنیشێتە سەر کۆسار\n\n\nدیسان بە لوتکەی کێوا\nرێ دەکەوێ بەو دیوا\n\n****\n\nباخەوان کز و تەنیا\nلە سەر ئاوی کانیا\n\n\nدەستی پیر و لەرزۆکی\nداناوەتە سەر چۆکی\n\n\nبە شوێن بیری پڕ داخا\nچاوی دەکشێتە باخا\n\n\nدارێکی وشک و مردوو\nلانەی مەلی کۆچ کردوو\n\n\nنە سەوزایی نە سێبەر\nنە ئاهەنگی پەلەوەر\n\n\nلە بیری نایە هەرگیز\nگەڵاڕێزانی پاییز\n\n\nوا دڵپڕی کردبێ\nناخی گیانی گرتبێ\n\n****\n\nجارێ سەری دائەخا\nسەرنجی کانی ئەدا\n\n\nئاوێنەی رووناکی ئاو\nوێنەی دێنێتە بەرچاو\n\n\nوێنەی پیر و زەردی خەم\nپڕ چین و خەتی ماتەم\n\n\nوێنەیێ پەژارە دیو\nوێنەی گوڵێ هەڵوەریو\n\n\nفرمێسکی ژینی تاڵی\nدێنێتەوە خەیاڵی\n\n\nئەوسا بەهاری بێ تین\nئێستا پاییزی خەمین\n\n\nگاڵاڕێزانیش ئەڕوات\nهاکا بەهارێ تر هات\n\n\nتەنیا ژینی من وایە\nئیتر بەهاری نایە\n\n****\n\nکەم کەم فرمێسکێ ئەتکێ\nئاوێنەی کانی دەشکێ\n\n\nلە چۆڵی باخا جار جار\nگەڵای زەردێ دێتە خوار\n\n\nلە گەڵ ئاوی کانیا\nرێ دەکەوێ دڵنیا\n\n\nباخەوان سەر دائەخا\nسەرنجی وێنەی بدا\n\n\nئاوی کانی شێواوە\nوێنەی تێدا نەماوە\n\n\nلە چۆڵی باخا جار جار\nگەڵای زەردێ دێتە خوار"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "پەپوولەی خەیاڵ", "poem_description": "", "poem_text": "پەپوولەی خەیاڵ سەرمەست و هێمن\nدەپێوێ سینگی ئاسمانی بێ بن\n\n\nدەفتەری ژینم پەڕ ئەداتەوە\nلاپەڕەی لاویم بیر ئەخاتەوە\n\n\nئەم هۆنراوانە، تۆم دێنێتە بیر\nپێکەنینی تاڵ دەتباتەو لە بیر: \n\n****\n\nلە خاکی لاشەم بەیانی بەهار\nگوڵاڵە سوورەیەکی ئاورین روخسار\n\n\nبە جوانی گۆنات سەر دەرئەهێنێ\nلە سەر مەزارم دێ خۆی بنوێنێ\n\n\nئەتۆش کە هاتووی لە بۆ گوڵچنین\nجوان رادەبووری دەم بە پێکەنین\n\n\nئەو گوڵاڵە سوورە، دەچێنی لە رێت\nئاخۆ دەیزانی بۆنی کێی لێ دێت؟ \n\n\nئەڵێی: چەن جوانە! چەن رەنگی گەشە\nداخەکەم داخۆم بۆچ دڵی رەشە؟ ! \n\n\nبەڵێ ئەو ساتە بزانە گوڵم! \nگوڵی بەهەشتی ئاواتی دڵم! \n\n\nئەو گوڵە خاکی دڵداری خۆتە\nئێستاش بە هیوای روخساری خۆتە\n\n\nبۆیە بەو چەشنە گەش و خۆشڕەنگە\nبۆیە ئەوەندە مات و دڵتەنگە\n\n\nبۆیە وەستاوە دڵتەنگ لە سەر رێت\nدڵی داخورپێ دیسان لە بەر پێت\n\n\nگیانە لەو گوڵەی چیت دێتە بەرچاو\nلەو گوڵاڵە سوورە، گوڵی دڵ سووتاو\n\n\nجوانی هەڵبگرە هەر چەن خۆت گوڵی\nخۆشبۆتر لە بۆن یاس و سونبوڵی\n\n\nخاکی دڵدارە ئەیهێنیتەوە\nزامی دڵەکەی نەکولێنیتەوە\n\n\nئەم هۆنراوانە تۆم دێنێتە بیر\nپێکەنینی تاڵ دەتباتەو لە بیر\n\n****\n\nپەپوولەی خەیاڵ ئەڕوا لە سەرخۆ\nلە شوێن بیری تر ئاسۆ بە ئاسۆ\n\n\nهەتاکوو خەو دێ، بیرم ئەمرێنێ\nپەپوولەی خەیاڵ هەڵدەوەرێنێ"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "بادە", "poem_description": "", "poem_text": "ساقی گوزەرا شەو، بە فیداتم وەرە دێرە\nدڵ تەنگە، درەنگە، وەرە سا بادە بگێڕە\n\n\nتا تۆ بی و مەی بێ، من و دڵ لێرە خەمۆشین\nهەر دوو بە تەماتین، وەرە مەی بێرە بنۆشین\n\n\nتینوویە دەمێکە چەمەنی باخی ئەوینم\nئەم باخە بدێرە وەرە مەی بێنە سەرینم\n\n\nویستوومە کە تەنیا بم و لەم سووچە بمێنم\nدیسانەوە ئەم باری خەمە کەوتووە شوێنم\n\n\nدەستی خەمەکەم بگرە لە مەیخانە بە دەر کە\nرێگای مەدە ئێرە وەرە لەو مەستە حەزەر کە\n\n\nنانا، لێیگەڕێ باکوو بمێنێتەوە گیانە\nئەم کۆترە وەیلانە دڵی گرتووە لانە\n\n\nبۆ مەی نیە ساقی کە پەنا دێنمە ئێرە\nهەر کەس بە شەڕابی خەمی جانانەیێ تێرە\n\n\nمن هەمدەمی بادەم کە خەمی سینە بە با دەم\nدەستم بگرە گیانە وەرە بسپێرە بە بادەم\n\n\nساقی گوزەرا شەو، بە فیداتم وەرە دێرە\nدڵ تەنگە، درەنگە، وەرە سا بادە بگێڕە"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "خێراب", "poem_description": "", "poem_text": "لە سەردەمی بەهارێ، شەڕابی دەستی یارێ\nکە قەترە قەترە مەستی بە سەر دڵا ئەبارێ\n\n\nهەر چەندە نەختێ تاڵە شادی هێنەر ئاوێکە\nخێرابە نەک شەڕابە، چ وەرگێڕاو ناوێکە\n\n\nئەوەی کە تینی گیانە دەوای خەمی دڵانە\nسوێندم بە دەستی ساقی حەرامە شەربەتانە\n\n\nساقی بگرە دەستم، دەرکی مەیخانە کامە؟ \nپێکەوە جامی پڕ کەین، با هەر بڵین حەرامە"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "زرێبار", "poem_description": "", "poem_text": "لە پەڕ شاری مەریوان\nدوو چین کێوی سەوز و جوان\n\n\nراوەستاون بەرانبەر\nبەرز و دارستان لە سەر\n\n\nلە داوێن ئەو کێوانا\nلە ژێر تاقی ئاسمانا\n\n\nگۆمێکی جوان وەستاوە\nکە (زرێبار)ی ناوە\n\n\nکێوان سەوز و دڵنشین\nئاسمان و ئاو هەر دوو شین\n\n\nزرێبار و بەهاری\nبەهەشتی کوردەواری\n\n****\n\nلە نێو دارستان قەراخ\nباڵندەکان شاخ بە شاخ\n\n\nکۆ دەبن و یەک دەگرن\nئاسمانی سەر ئاو دەبڕن\n\n\nلە ژێر تیشکی هەتاوا\nلە سەر ئاوێنەی ئاوا\n\n\nوێنەی خۆیان دەبینن\nمەست دەبن و ئەخوێنن: \n\n\nزرێبار و بەهاری\nبەهەشتی کوردەواری\n\n****\n\nشنەی بەیانی بەهار\nئەدا لە سەر زرێبار\n\n\nکاتێ کە بووکی هەتاو\nتیشکی ئەخاتە سەر ئاو\n\n\nوێنەی کراسی کیژی کورد\nکە شەماڵ لێیدا ورد ورد\n\n\nشەپۆلی جوان و زێڕین\nدەڕژێتە سەر ئاوی شین\n\n\nبەرەو چیمەن و گوڵزار\nرێ دەکەون بۆ لێوار\n\n\nبەرانبەر بووکی هەتاو\nکیژی زێڕینی هەتاو\n\n\nلەو کاتی بەربەیانە\nشادی و سەمایانە\n\n\nئەڵێن شەپۆلی قەراخ\nدەنگیان ئەڕوا شاخ بە شاخ: \n\n\nزرێبار و بەهاری\nبەهەشتی کوردەواری\n\n****"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "خوداتان لە گەڵ", "poem_description": "", "poem_text": "کەوتووەتە بەرم رێگای غەریبی\nگەلی رەفیقان! خوداتان لەگەڵ\n\n\nهەر کەس رێگایێ بووەتە نەسیبی\nگەلی رەفیقان! خوداتان لەگەڵ\n\n\nکۆترانی زۆر لە شوێنی دانە\nهێشتوویانە جێ کونجی هێلانە\n\n\nزۆر کەسێ رۆیشت پاشان بێتەوە\nبەڵام نەیدی کەس بگەڕێتەوە\n\n\nکێ چاک دەزانێ چی دەکا گەردوون\nیەکێ سەرکەوتوو، یەکێ سەرنگوون\n\n\nدڵی گرتووم خەم وەکوو دووکەڵ\nگەلی رەفیقان! خوداتان لە گەڵ"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "ملوانکەی شین", "poem_description": "", "poem_text": "١\n\nنیوەڕۆی گەرمی رۆژێکی بەهار\nلە ژێر هەتاوی ڕێگای زرێبار\n\n\nمنداڵێ مل کز، چۆخە و رانک شڕ\nرێگا دەپێوێ پەشێو و دڵ پڕ\n\n\nبێ وچان دەڕوا و هەنگاو هەڵدەگرێ\nبە گوێی چۆخەکەی ئارەقی دەسڕێ\n\n\nنەختێ نانە رەق لە توێی جامانە\nبوونەتە تۆشووی ئەو بەستەزمانە\n\n\nبۆ تێکۆشانی رۆژێ ماسی ڕاو\nنەختێ شریت و تۆڕێ پورتوکاو\n\n\nلەگەڵ قولاپێ کۆن و ژەنگ هێناو\nهێناویە ئەمڕۆش بیانخاتە ئاو\n\n\nئەڕوات و جار جار لە چۆڵی رێدا\nئەزرنگێتەوە دەنگێ لە گوێیدا: \n\n\n(هیوا خێراکە، خوا نەتهێنێتۆ\nحەو ڕۆژە ئەڕۆی دەسخاڵی دێیتۆ\n\n\nئەمجار بێ ماسی نەیتەوە بۆ شار\nئەر بۆت نەگیرا، خۆت خە زرێبار)\n\n****\n\nئەڕوات وا لە نێو دڕک و داڵی رێ\nکڵاش کۆنی تاوتاو، ئەکنرێ لە پێ\n\n\nبێ وچان ئەڕوا و هەنگاو هەڵدەگرێ\nبە گوێی چۆخەکەی ئارەقی دەسڕێ\n\n\nجارێ بۆ لاڕێ ورد ئەبێتەوە\nملوانکەیەکی شین ئەدۆزێتەوە\n\n\nبە چاکی چۆخەی خاکی لائەبا\nئەڕوات و جار جار سەرنجی ئەدا\n\n\nبێ وچان ئەڕوا و هەنگاو هەڵدەگڕێ\nبە گوێی چۆخەکەی ئارەقی دەسڕێ\n\n٢\n\nکاتێ ئەگاتە ئاوی زرێبار\nدێتە گوێ دەنگی شەپۆل و لێوار\n\n\nدوو فرمێسکی داخ دێنە گوێی چاوی\nسووکێ ئەشۆرێن گۆنای سووتاوی\n\n\nئەڵێ: زرێبار! چەن پاڕێمەوە؟ ! \nلەم لێوارانەت بسووڕێمەوە؟ ! \n\n\nحەو ڕۆژ ئەم تۆڕەم هێنا و بردم\nماسیت پێنەدام مەیۆست کردم\n\n\nباوەژنیشم کوتوویە ئەمجار\nئەر ماسیت نەگرت خۆت خە زرێبار\n\n\nبەڵکوو نەختێ زوو بگەڕێمەوە\nملوانکەی شینم دۆزیوەتەوە\n\n\nدەیبەمەوە بۆ خوشکم ئێوارە\nئاخر لە هاوماڵ سەری لە خوارە\n\n\nزرێبار! من و خوشکم هەژارین\nدایکمان نەماوە، باوەژن دارین\n\n\nخوشکم هەر خەریک فرمانە بۆ ئەو\nوچانی نییە بەیان تاکوو شەو\n\n\nهەرچی دەیبینم چاوی پڕ ئاوە\nلە بەر سەرماوە دەستی تەزاوە\n\n\nشەوان کە ماندوو دێینەوە بۆ ماڵ\nکارمان گریانە و بیستن قسەی تاڵ\n\n\nبەیان ناهێڵێ خۆر سەر دەربێرێ\nهەر یەکمان بەرەو شوێنێ ئەنێرێ\n\n\nخوشکی هەژارم دەس ئەکا بە کار\nمنیش بۆ راوە ماسی دێم بۆ زرێبار\n\n\nخێرا کە توخوا با بڕۆمەوە\nبا ئەم ملوانکەی زوو بۆ بەمەوە\n\n\nگیرفانم کونە نەک وا داکەوێ\nبا لە دەستم بێ هەتاکوو شەوێ\n\n٣\n\nئەمڕۆش بە وێنەی رۆژانی پێشوو\nدێت و شریتی ئەخا هاتوچوو\n\n\nهەتا رۆژ ئەگا داوێن خۆرئاوا\nسێبەری کێوان دێنە سەر ئاوا\n\n\nهیوا هەر پەنجەی لێ هەڵپێکاوە\nچاوەڕێی تۆڕ و دەریا وەستاوە\n\n٤\n\nتاریکی شەو هات رەنگ ئاوی گۆڕی\nهێشتا ماسییەک نەکەوتووە تۆڕی\n\n\nوتەی باوەژن لە نیوە شەوە\nهەر وەها لە گوێیدا دەنگ ئەداتەوە\n\n\n(هیوا خێراکە، خوا نەتهێنێتۆ\nحەو ڕۆژە ئەڕۆی دەسخاڵی دێیتۆ\n\n\nئەمجار بێ ماسی نەیتەوە بۆ شار\nئەر بۆت نەگیرا، خۆت خە زرێبار)\n\n****\n\nزرێبار تاریک، شەو سەرد و دڵتەنگ\nهیوا کش و مات وەستاوە بێدەنگ\n\n\nوتەی باوەژن لەو نیوە شەوە\nهەر وەها لە گوێی دەنگ ئەداتەوە\n\n٥\n\nبەیان زرێبار تەمی گرتبوو\nباران دوێنێ شەو لێڵی کردبوو\n\n\nپەڵەی هەوری رەش بە ئاسمانەوە\nلە سەر ئاوی لێڵ ئەسووڕانەوە\n\n\nکاتێ چەخماخە لێی ئەدا تاو تاو\nلاشەی منداڵێ کەوتبووە سەر ئاو\n\n\nملوانکەیێ شین لە نێو دەسیایە\nبۆ کێو ئەڕوانێ ئەڵێ هیوایە\n\n\nنێو ئەو شەپۆلەی دەور و بەریایە\nدوو بەچکە ماسی کەوتبوونە کایە\n\n****\n\nکاتێ کە نم نم باران هاتە خوار\nئەڕژا سەر سینگی سەردی زرێبار\n\n\nسووکێ کەوتە رێ، شەپۆلێ خەمبار\nتا لاشەی هیوای هێنا بۆ لێوار\n\n\nملوانکەیش هەر وا لە چنگیا مابوو\nهێشتاکوو لە دەس بەری نەدابوو\n\n\nزرێبار ئەیکوت: زۆری کۆشابوو\nبەستەزمان ماسی بۆ نەگیرابوو"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "شوان", "poem_description": "", "poem_text": "مامە شوانی دەربەدەر\nکوردی فەرەنجی لەبەر\n\n\nخونچەی دڵم بێ ئاوە\nهانام بۆ تۆ هێناوە\n\n\nنە خوڕەی ئاوی کانی\nنە باخ و نەغمەکانی\n\n\nنە دیمەنی بەهاران\nنە باڵندەی کۆساران\n\n\nماوێکە مەستم ناکەن\nپاراوی هەستم ناکەن\n\n\nدڵتەنگم زۆر خەمینم\nپەشێوی کۆچی ژینم\n\n\nمنداڵی بە خەمباری\nلاوی بە چاوەنواڕی\n\n\nمانگ و ساڵی ژیانم\nکەی هات و چوو؟ نازانم\n\n****\n\nمامە شوانی دەربەدەر\nکوردی فەرەنجی لە بەر\n\n\nخونچەی دڵم بێ ئاوە\nهانام بۆ تۆ هێناوە\n\n\nساتێ لە بەر شاڵەکەت\nدەربێنە شمشاڵەکەت\n\n\nلە سێبەری ئەو دارە\nبڕوانە ئەو جۆبارە\n\n\nبە سۆزی جەرگی بریان\nبلوێرت بێنە گریان\n\n\nباخی ئەم دڵە تەنگە\nپاراو کە بەو ئاهەنگە\n\n\nئاهەنگی بە جێ هێشتن\nنەغمەی کۆچ و رۆیشتن\n\n\nباکوو بە نەزمی حەیران\nفرمێسکم بێنە سەیران"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "نیگارێ", "poem_description": "", "poem_text": "شنەی بەر بەیان دیمەن بە دیمەن\nباوەشێن ئەکا ئەگریجەی چیمەن\n\n\nکیژی خۆرەتاو چاوی هەڵدێنێ\nدێت و گوڵی شەو هەڵدەوەرێنێ\n\n\nئەوەستێ لە سەر دیواری ئاسۆ\nبۆ سەیری دەشت و سەوزی کەژ و کۆ\n\n\nئەستێرەکانیش وەک ماسی نێو ئاو\nلە دەریای شینا ون دەبن لە چاو\n\n\nچیمەنی سەوزی ژێر پێی مراوی\nفرمێسکی شەونم، دەتکێ لە چاوی\n\n\nگەلێ ئاسکی جوان لە خەو هەڵدەستن\nدێنە سەر کانی، کۆڕێ دەبەستن\n\n\nلاولاوی رەنگین، دەس لە ملانی دار\nپێدەکەنێ بۆ گوڵی بێ دڵدار\n\n\nپەلەوەر دەنگی بەرز ئەکاتەوە\nلە چۆڵی باخا دەنگ ئەداتەوە\n\n\nئاوی چۆم ئەڕوا و گەڵای زەردی پار\nدەسپێرێ بە دەس رێبواری رووبار\n\n\nپەپوولەی نەخشین لەو سەر جۆبارە\nبۆنی گوڵ دەکا هەتا ئێوارە\n\n\nپەرژینی دەوری باخی گرتووە\nباڵندە لانەی تێدا بەستووە\n\n\nخۆر بە جێدێڵێ داوێنی کوێستان\nدێتە سەربانی باخ و دارستان\n\n\nبەفراو بە وێنەی فرمێسکی دڵدار\nخوڕخوڕ بە گۆنای کێوا دێتە خوار\n\n\nبولبول نەغمە خوێن، ئەم چڵ بۆ ئەو چڵ\nپێدەکەنێ بۆی غونچەی ئاڵی گوڵ\n\n\nئاوی سافی گۆم، ئەڵێی نیگارە\nوێنەی سروشتی تێدا دیارە\n\n\nکەوێ دێ لە سەر چیمەنی کۆسار\nبە دەندووکی سوور ئەنووسێ: بەهار\n\n\nئەی بەهاری من تۆ کەی دێیتەوە؟ ! \nئەی بەهاری من تۆ کەی دێیتەوە؟ !"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "دوو بەیتی", "poem_description": "پێداچوونەوە: ناشناس", "poem_text": "شەوی تاریکە لێم شێواوە رێگا\nبەیانی هات و زۆری ماوە رێکا\nژیانی من وەکوو ئەمشەو وەهایە\nبەرەو هەر لا دەچم بەسراوە رێگا\n\n****\n\nگوڵی سەر بەرزی لاولاو کورتە ژینی\nدەمێکە سەیری باخ و پێکەنینی\nبە ناکامی سەری دانا کە بمرێ\nهەتاکوو رەنگی ئەم دنیایەی بینی\n\n****\n\nگەڵاڕێزان گوڵی باخانی دا با\nبەهارێ دیکە دێ ئەم داخە لابا\nهەناسەی باخەوانی پیرە دەیکوت: \nهەزاران خۆزگە ژینی من وەها با\n\n****\n\nدڵم تەنگە پەرێشانم دەمێکە\nخەیاڵم هەر دەمێ لانەی خەمێکە\nئەوەندە دڵپڕم پێم خۆشە بگریم\nکە فرمێسک و هەناسە مەرهەمێکە\n\n****\n\nچلەی زستانی کوێستانە و کچی کێو\nدەپۆشێ بەژن و باڵاکەی بە چاشێو\nمن ئەیزانم چ سێحرێکە ئەگەر بێ و\nلە درزی پەردەوە دەرخا بزەی لێو\n\n****\n\nژیانی لاویم وێنەی گوڵێ بوو\nکە هاتە باخی ژین و هەڵوەری زوو\nوەکوو لاولاوی ناکامی بەهاران\nخەمێکی نایە داوێنی دڵ و چوو\n\n****\n\nچیمەنی نەورۆزی ئەمساڵی سنە خوێناوییە\nدەشت و کێوانی لە خوێنی لاوەکان نەخشاوییە\nسێسەد و پەنجاوحەوتە، ساڵی دین و راپەڕین\nکوردی ئازادە بەرەپیری لە شۆڕش باویە"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "تابووتی سوور", "poem_description": "", "poem_text": "هەستە ئەی لاوی سنە! هیوات ئەگەر سەرکەوتنە\nکورد ئەبێ ئازادە بێ، هەستە چ باکی مردنە؟ \n\n\nرەنگی خوێن چاوت نەترسێنێ و خۆت نەگریتە دوور\nهەستە تێکۆشین و دیسان خەینە رێ تابووتی سوور\n\n\nدڵ بڵێسەی دێ لە شوێنی لاوەکان، وێنەی تەنوور\nهەستە بخرۆشین و دیسان خەینە رێ تابووتی سوور\n\n\nخوێنی بێ تاوانی لاوانم لە بیر ناچێتەوە\nیەک گرین، بۆ گرتنی مافی ئەوان کۆ بینەوە\n\n\nهەستە باکوو یەک گرین تا ئەوجی سەرکەوتن بڕۆین\nدەنگی گوللە گەر بهێڵێ بەو پۆلیسانە بڵێین: \n\n\nهەڵگەڕێنەو ئەو چەکە، تۆ دوژمنت ون گردووە\nدوژمن ئەو خوێنخوارەیە مافی من و تۆی بردووە"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "خاک و خۆر", "poem_description": "", "poem_text": "١\n\nئێوارەیە و دنیا جوان\nلە سووچی تاقی ئاسمان\n\n\nکیژی زێڕینی هەتاو\nخۆی شاردەوە لە بەرچاو\n\n\nلە سەر سینگی شاخ و هەرد\nکۆی کردەوە زولفی زەرد\n\n\nتاکوو بەیان بە سەرخۆ\nلە تەختی سووری ئاسۆ\n\n\nدیسان بخاتە سەر شان\nزولفی زەرد و پەرێشان\n\n\nدارستان مات و خەمبار\nلە شوێنی کیژی دڵدار\n\n\nپەژارەی تاریک و رەش\nشەوگاری گرتە باوەش\n\n\nبە هیوای ژوانێکی تر\nخۆپیشاندانێکی تر\n\n\nسەری نا داوێنی شەو\nخەمی شاردەوە بە خەو\n\n\nتاکوو بەیانی نم نم\nفرمێسکی ساردی شەونم\n\n\nبۆئەوینی خاوێنی\nئەڕژێنێتە داوێنی\n\n٢\n\nمانگە شەو چاو هەڵدێنێ\nروخساری خۆی بنوێنێ\n\n\nبە جوانی دەشنێتەوە\nجێگای خۆر بگرێتەوە\n\n\nخونچە سەری دەربێنێ\nباڵندە بجریوێنێ\n\n\nبەڵام هەرگیز ناتوانێ\nتەنیا ئەمە بزانێ\n\n\nنێوان ئەو دڵدارانە\nخاک و ئەو خۆرە جوانە\n\n\nبە راسی هەر رۆژێ دێ\nکە دڵداری تەواو بێ\n\n\nهەر وەها دەشنێتەوە\nجێگای خۆر بگرێتەوە\n\n\nخۆرەتاو چاو هەڵدێنێ\nدێت و دڵی ئەشکێنێ"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "شینی مامۆستا هەژار", "poem_description": "گۆڤاری سروە", "poem_text": "گزنگی خۆری ئێواران کشاوه\nتەمی ماتەم به سەر شارا کشاوه\n\n\nدڵی لەرزیوه شاری پڕ پەژاره\nهەواڵی مەرگی مامۆستا هەژاره\n\n\nله سەر قەبرانەوه خەڵکی گەڕاوه\nکچێ رەشپۆشه هەر لەو شوێنه ماوه\n\n\nدەخوێنێ شێعری پڕ سۆزی بەسەرهات\nدەمێ دەگری، دەمێ هەرواکش و مات\n\n\nشەمی دانا له سەر هەر سێ مەزارا\nگوڵی بارانده سەر گڵکۆی هەژارا\n\n\nله سەر بەردی مەزاری شاعیرانا\nگوڵی سوور و سەری ئاڵۆزی دانا\n\n\nکچ و شەم بەو شەوه گەرمی گرینن\nله کۆڕی شاعیرانەی گەرمه شینن\n\n\nله بەر شەوقی شەما تا لای بەیانی\nوەکوو ئەستێرەیه فرمێسکەکانی\n\n\nدەخوێنێ شێعری پڕ سۆزی بەسەرهات\nدەمێ دەگری، دەمێ هەرواکش و مات\n\n\nکچی خەمباری سەر قەبرانی خامۆش\nفریشتەی چاو به فرمێسکی سیاپۆش\n\n\nبه شیوەن ئاگرت بەردا له گیانم\nدەزانم، تۆ پەری شێعری، دەزانم\n\n\nپەری شێعری کەوا دەگری شەوانه\nبه جێ ناهێڵی کۆڕی شاعیرانه\n\n\nچ شێعرێ مەرهەمی جەرگی بەخوێنه؟ \nوەکوو ناڵەی جودایی دڵتەزێنه؟ \n\n\nفریشته، عەتری شێعری تازه بێنه\nبه سەر خاکی هەژارا بیپژێنه\n\n\nبڵێ هێمن! بەسه ناڵەی جودایی\nهەژاریش هاتەوه بۆ لای خەزایی\n\n\nله بەر شەوقی شەما تا لای بەیانی\nوەکوو ئەستێرەیه فرمێسکەکانی\n\n\nگەلێ گریا پەری شێعر و لە ناکاو\nلە گەڵ هەوری رەشا ون بوو لە بەرچاو"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "پەری شێعر", "poem_description": "گۆڤاری سروە", "poem_text": "هەموو شەوێ له ئاسمان\nله عەرشی بەرز و دوورەوه\nبه باوەشێ گوڵی گەش و\nخەیاڵی بێسنوورەوە\n\n\nلە شوێنی هەورەکانەوە\nپەری شێعر بەڕێوەیە\nکە هەر گوڵێکی دەستی وی\nپەپوولەیەکی پێوەیە\n\n\nهەواڵە خۆشەویستەکەم! \nفریشتەکەم! دەچیتە کوێ؟ \nلە مێژە نایەتە ژوانی دڵ\nبە سۆزی گەرمی شێعری نوێ\n\n\nمەترسە مەیژە کوندەبۆ\nمەلی ئەوینی سەربڕی\nمەڵێ کە کۆتری شێعر\nلە شاری ئێمە هەڵفڕی\n\n\nلە نێو شەپۆلی مانگە شەو\nگەڕامە شوێنی تۆ، پەری! \nبەجێم مەهێڵە، سا مەچۆ\nدە بەسیە مەمکە بێ بەری\n\n\nکە تۆ لە ماڵە چۆڵەکەم\nپەڕیوە بووی و نایەوە\nشەمی هەزار و یەک شێعر\nلە سووچی دڵ کوژایەوە\n\n\nگەڵای نەمامی شێعری من\nکە دانە دانە هەڵوەری\nبە چەشنی هەوری کۆچەری\nنەبوویە سێبەری، پەری! \n\n\nلە ترسی چاوی کوندەبۆ\nمەچۆ، دە خۆت مەشارەوە\nبەرەو هەواری دڵ وەرە\nبە دەستی پڕ هەسارەوە\n\n\nبە سۆزی شێعری تازەوە\nبە گوڵ وشەی ئەوینەوە\nبە شەونمی گرینەوە\nبە شێعری ئاگرینەوە\n\n****\n\nدەڵێن دڵی پەری شێعر\nبە چەشنی ئاوی کانییە\nشنەی بەیان و بۆنی گوڵ\nهەناسە جوانەکانییە\n\n\nدەمی لە شەوق و پێکەنین\nدەمێ لە شین و زارییە\nهەڵاڵەکانی بەندەنی\nبەهاری کوردەوارییە\n\n****\n\nلە نێو شەپۆلی مانگەشەو\nگەڕامە شوێنی تۆ، پەری! \nبەجێم مەهێڵە، سا مەچۆ\nدە بەسیە، مەمکە بێ بەری\n\n\nدەمێ دەبیتە سوورە گوڵ\nبە دەستی باخەوانەوە\nشەپۆلی دەنگی بولبولێ\nلە کووچە باخەکانەوە\n\n\nدەبێ بە شێعری ماتەمێ\nلە بەردی سەر مەزارەوە\nدڵۆپی گەرمی حەسرەتێ\nلە چاوێ دێتە خوارەوە\n\n\nدەبێ بە سۆزی نەغمەیێ\nلە سینگی سازێ دێتە دەر\nدەبێتە بەستە بۆ خەم و\nخەیاڵەکانی رێی سەفەر\n\n\nلە ترسی چاوی کوندەبۆ\nمەچۆ، دە خۆت مەشارەوە\nبەرەو هەواری دڵ وەرە\nبە دەستی پڕ هەسارەوە\n\n****"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "سازی ئاوارە", "poem_description": "لە کاسێتەکانی عەدنان کەریم وەرگیراوە", "poem_text": "وەرە ئەی سازی ئاوارە بە هانای سۆزی گریانم\nدڵم بەستەی دەوێ ئەمڕۆ بە جێ دێڵم موکریانم\nوەکوو هەنگاوەکانیشم دەلەرزێوە دڵ و دەنگم\nدەبا وێنەی منی کۆچەر بناڵێ سازی دڵتەنگم"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "کۆچ", "poem_description": "لە کاسێتەکانی عەدنان کەریم وەرگیراوە", "poem_text": "کۆچی کوردان وا بە کاروان دێ لە رێی شارانەوە\nرۆژ بە باری قورس و برسی، شەو لە بەر بارانەوە\n\n\nنیشتمانی خۆمە دەیپێوم، پێم دەڵێن ئاوارەیە\nگەرچی بێ رەشماڵ و پێخواس، سەر بە کۆسارانەوە\n\n\nرێگە دوور و خێڵ، ماندوو و لێوبەبار و پێپەتی\nچاو بە ئەسرین دێنە پیری کۆچەکەی یارانەوە\n\n\nنایە سۆزی دەنگی گۆرانی، هەوارە و کۆچی سوور\nکاروان گوێی داوە بە ناڵەی بریندارانەوە\n\n\nبۆ مناڵێ تەرمی دایکی خۆی بە جێ دێڵێ و ئەچێ\nئاسمان دەگری، مەلان دەگرین بە سەر دارانەوە\n\n\nدەنگی تۆپ و تیری دوژمن دێ لە شوێنی کۆچەوە\nجێ هەواران وا بە دەستی سووری زۆردارانەوە"}, {"poet": "شەریف حوسێن پەناھی", "poet_description": "['ناو : شەریف حوسێن پەناھی', 'ناسناو : شەریف، شەریف سنەیی']", "book": "ملوانکەی شین", "poem_title": "پێشەکی مامۆستا ھێمن", "poem_description": "نووسین: کەماڵ ڕەحمانی", "poem_text": "یەکەم جار لە بەزمێکی شاعیرانی مەھاباددا ناسیم و شێعریم بیست و خۆشم ویست. دوایەش بۆ رەخنە لێگرتن زۆربەی شێعرەکانی بۆ خوێندمەوە. بەڵام من بەش بە حاڵی خۆم خۆشم لێ ھاتن و بۆنی شێعرم لێ کردن. خەیاڵی ناسک و ھەستی ھونەرمەندانە و مەزموونی شاعیرانەم تێدا بەدی کرد. ھەر کەسە جۆرە بۆچوونێکی لە شێعردا ھەیە. من زیاتر لە خەیاڵی ناسک و مەزموونی ورد و نوێ دەگەڕێم، تا رواڵەتی جوان و رازاوە و کێش و قافیەی سەیر و سەمەرە، یا باشتر بڵێم شێعرم لە نەزم خۆشتر دەوێ. شێعرێکم پێ باشترە کە لە دڵەوە ھەڵقوڵێ و بە دڵەوە بنووسێ. \n\nبەشی زۆری شێعرەکانی شەریف وان. سۆز و عاتیفە و کوڵ و کۆی دەروونی خۆنی. ھەستی خوێنەر یا گوێگر دەبزوێنن و حاڵەتی شاعیر لە کاتی نووسینی شێعرەکەیدا لە پیاوی ورد دەگەیەنن. بە بڕوای من ئەگەر ئەم شاعیرە زیاتر خۆماندوو بکا و پتر ھەوڵ بدا، شاعیرێکی نەک باش، بەڵکوو گەورەشی لێ پەیدا دەبێ. ھونەر سنووری بۆ نییە، ھیچ ھونەرمەندێک نەگەیشتووەتە دوندی ھونەر و ناشگاتێ، بەڵام ھی وا ھەیە زۆر بەرەو ژوور دەچن. \n\nوەک تێگەیشتووم شەریف دەزانێ تازە وردە ھەنگاو بەرەو مەنزڵ ھەڵدێنێتەوە بۆیە بە ھیوام زۆر بەرەو ژوور بچێ. وا ھەست دەکەم شەریف وەک من لەو بڕوایە دایە کە شێعر کۆن و نوێی نییە و باش و خراپی ھەیە. نەزم نە بە وشەی جوان و وەزنی سەنگین و قافیەی گران دبێتەوە شێعر، و شێعریش نە بە وشەی ساکار و کێشی سووک و لە کار نەھێنانی قافیە نزم دەبێتەوە بۆ نەزم. شێعر و نەزم دوو جۆرە ھونەرن کە دەبێ خوێنەری ورد، حوکمیان لە سەر بدا. بەڵام چەن خۆشە شێعر ئەوەندە باش بێ کە ھەم فۆڕمی لێک و لووس و رێک و پێک بێ و ھەم ناوەرۆکی ھەست بزوێن و دڵڕفێن. \n\nخۆزیا شەریف ئەو ئامۆژگارییانەی ھەمیشە لە پێش چاو بێ: ھەرگیز لە شێعری خۆی رازی نەبێ و پێی وابێ کە دەتوانێ لەوەش باشتر شێعر بڵێ. تا شێعر دنەی نەدا، لە خەوی رائەپەڕێنێ و ھەستی نەبزوێنێ دەست نەداتە قەڵەم. ئەوەشی لە بیر بێ کە زمانەکەمان پێویستی بە خزمەت ھەیە و ھەوڵ بدا وشەی ڕەسەنی کوردی بەکار بێنێ و لە وشەی دەسکرد و داتاشراو خۆی بپارێزێ. تەنانەت لەکارھێنانی وشەی بێگانەی لە وشەی ناڕەسەنی کوردی پێ باشتر بێ. ھیوادارم دیوانی دووەمی ئەم شاعیرە زیاترم ڕازی بکا. \n\n\nهێمن ١٣٥٨٫٠٥٫٢٢"}]