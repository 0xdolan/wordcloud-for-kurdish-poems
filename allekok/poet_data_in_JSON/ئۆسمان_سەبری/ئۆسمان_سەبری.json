[{"poet": "ئۆسمان سەبری", "poet_description": "['ناو : ئۆسمان سەبری', 'ناسناو : ئاپۆ', 'لەدایکبوون : ٢٦٠٤-٢٦٠٥ی کوردی، گوندی نارنجیی سەر بە شاری مێردین', 'کۆچی دوایی : ١٨ی ڕەزبەری ٢٦٩٤ی کوردی، شاری دیمەشق', \"زانیاری زیاتر : <a href='https://ckb.wikipedia.org/wiki/%D8%A6%DB%86%D8%B3%D9%85%D8%A7%D9%86_%D8%B3%DB%95%D8%A8%D8%B1%DB%8C' target='_blank' rel='noopener noreferrer nofollow'>ویکیپیدیا</a>\"]", "book": "باھۆز", "poem_title": "باهۆز", "poem_description": "", "poem_text": "وا ها! ڤایە هات با! \nجهان تەڤ بوو سەرما. \nهو... ڤ... \nهو... ڤ... \nگەه بایێ رەش، \nگەه بایێ کوڕ، \nچیا. \nنەوال، \nزماگ\nب هەڤ رە یەکدەنگ دکن گوڕەگوڕ. \nدو بایێن تووژ\nدو بایێن سار\nرادهێژینن\nگیا و دار، \nهو... ڤ... \nهن... ڤ... \nیەک ئەوران دجڤین، \nئێ دن ژ هەڤ دڕەڤن، \nدکن شەڕ، \nب ئاوڕ. \nیەک هوویە هورمز\nرووگەش و ل کەن. \nئێ دن بێمرێس\nوەکی ئەهرەمەن. \nل روویێ ئەردێ، \nد ناڤا ئەزمێن\nئەورێن رەش، \nئەورێن گەور، \nراست و چەپ\nدچن تێن. \nهەردو بایێن ها، \nب خورتی و شین\nهەڤدی کۆل دکن\nوەک دو دێوێن دن. \nهەردو با، \nب ڤی حالێ ها، \nدکن شەڕ، \nدکن جەنگ. \nدنیا سەر و بن، \nهاویر بوویە دەنگ. \nگوڤڤین... ! \nگوژژین...  ! \nگورمین...  ! \nدهەژە جهان، \nدهەژە زەمین. \n\n***\nبایێ کوڕ، ژ باکوڕ، \nب لەشکەرەکی خورت، \nلەشکەرەکی گوڕ، \nب پێللان، \nب کللان، \nداژۆ سەر نەیار، \nوەکی گورێ هار\nدا کو ب دەرخە\nد ناڤ جه و وار. \nدکن شەڕ، \nدکن جەنگ. \nگوژژن... ! \nگوڤڤین...  ! \nگورمین... ! \nژ هەر ئالی دەنگ. \nژ هەر ئالی شین؛ \nهۆلێ ب خورتی، \nب زرت و هالان\nئەو روویێ ئەردێ\nهەر دکن تالان. \nشۆپا وان خۆپان، \nشۆپا وان ب خوین. \nشوونا تاژانگان\nتەڤ دبە برین. \n\n***\nتەرتلی هورمزژ بەر ئەهرەمەن؛ \nدەرکەت ژ قادێ\nهێ ژی روو ل کەن. \nسست بوو بایێ رەش\nدەرکەت ژ مەیدان. \nبایێ کوڕ ب زۆر\nهمبێز کر جهان، \nباکوڕ\nوەرگەڕی\nهۆلێ بوو باهۆز. \nجهان سەراسەر\nبوو دوومان و تۆز. \nدنیا ما ل بەر\nدێوێ هار و رەش. \nکامباخکەرە ئەو\nمێرکوژ و کەلەش؛ \nژ بۆ دەمەکێ\nجهان ما ب وی. \nدبوونە خوەدێ. \nد ناڤا وی جی. \nخوداکی بێڤاج. \nخوداکی جەببار، \nکارێ وی کامباخ، \nگەلەک زیناتکار. \nهەیهات! \nهەیهات! \nڤی بایێ بێ باڤ، \nجەرگ و هناڤ پات، \nباهۆز، \nبێ دۆز، \nوەکی روهستین\nب سەر مە دە هات. \nباهۆز! \nباهۆز! \nروویێ ئەردێ تەڤ، \nبوو دوومان و تۆز. \nستوون ب ستوون\nگهان بەر ئەزمان\nرجفین و لەرزین. \nگهاشتە جهان\nبۆبلات، \nبۆبلات... \nئەڤ چ بەلا بوو\nب سەر مە دە هات؟ \nچیا و زماگ، \nرێل و گۆڤ و شاگ، \nئاڤاهی، خربە، \nباژاڕ، قەسەبە، \nدار و بەر، گیا، \nزنار و قەفا، \nتەڤ ب حکمێ با\nدلەرزن، \nدهەزن، \nدرجفن، \nژ ترسا، \nژ بەر با. \n\n***\nچ ئەرد و چیا، چ ئاڤ و دەریا، \nژ بەر هنگێن بێ\nدکەڤن تایێ. \nداران هل دکە، \nقەفان گێڕ دکە؛ \nخانی تێنە خار، \nدبن تار و مار. \nل روویێ ئەردێ\nمەرڤ تناور\nگەشتی د دەریا، \nل ژۆر بالافڕ. \nرێ ل بەر تەڤان\nوندا بوویە هەر\nهن دبن تننە، \nهنەک ژێ سێسەر. \nهەوار! \nئەمان! \nژ هەر ئالی تێ. \nدەنگ ژ خوەیی جان\nب شین و گرین\nفەریاد و فغان\nنزان بچن کوو\nدەهبە و ئینسان؟ \n\n***\nباهۆز! باهۆز! جهان رەش، تاری\nتەڤ دوومان و تۆز\nرێزانا دنێ\nل هەڤ خست یەکجار\nدەریا ل هەڤ کەت. \nچیا هاتن خار. \nئەڤ دەما هندک\nگەلەکی درێژ\nهەمی شەوشین\nبوونە مەست و گێژ. \nدەڤەڕوو کەتن، \nنەما کەس رابوو، \nئەزمان وەرگەڕی\nب سەر مە ڤا بوو، \nجهان سەر و بن\nل ژێر و ل ژۆر، \nتەڤ دە بوون خۆپان\nوەلات و سنۆڕ. \nهەمی سەرنەخوون. \nچ خورت و چ ژار، \nل راستەکێ مان\nدەولەمەند، زیڤار. \nژ من کو نە ما\nکەسەک د جهان، \nسەر روویێ زەمین\nتەڤ بوو گۆرستان، \n\n***\nهینگا، هێ تێ با؛ \nباکی بێ ئەمان\nهەر دکە وێران. \nژ نش ب دەرکەت\nپەیاکی رەشکال، \nل سەری کۆلۆز، \nب شاپک و شال. \nهلمشتی، سڤک\nو چالاک و شەنگ، \nهم ب زەند و بەند\nخوەشمێر و چەلەنگ\nرووگەش و خوینگەرم\nگەلەک سەرگران، \nسەرگەڤاز و خورت، \nفێرس و هۆزان، \nب سەمت و سوهون، \nخورتی و تەوات، \nبەرێ خوە ددا\nناڤچایا وەلات. \nوەک رستەم، \nوەک گودهەرز، \nبێ تەلاش و بەز، \nب ڤین، \nب شین. \nد ناڤ کوونتاڕێن\nزاغرۆس دمەشین. \nبەرێ وی ل ژۆر. \nباوەرمەند و خورت، \nئالەک کەسک و سۆر\nب دەستێ خوە گرت. \nنە تۆز و دوومان، \nنە با و باندەف\nنکارن بادن\nبەری ژ هەدەف. \nبێ ترس و پەروا، \nب دلەکی گەش\nبەرێ خوە دابوو\nباهۆزێ کەلەش. \nوەلێ چوو گازێ، \nبێ کەتن و وەست\nئالا کەسک و سۆر\nل دارەکی بەست\nبەرێ، \nب ئاوڕ\nبەری دا جهان. \nدەما\nکو وی دیت\nهەمی پەریشان... \nدلێ خوە ئێشاند\nوی ل سەر بەشەر\nدگۆت: ژ بۆ چ\nبوون هەڤالێ شەڕ؟ \nدەما کو شەڕ تێ\nتەڤ دە دڕەڤن\nهۆلێ دەڤەڕوو\nنەخوون دکەڤن. \nمخابن! \nچ کرێت! \nسەری داتینن\nبێ شەرم و فهێت... \n\n***\nئەو بایێ مێرکوژ، باهۆزێ خوینخوار\nکو جهان هەمی\nدکر تار و مار، \nل پێش سوهنا وی\nرەشکالێ رووگەش\nپاشپێ دڕەڤین\nئەو دێوێ کەلەش. \nماندی خویا بوو\nگەلەک، ئەهرەمەن. \nهورمز ئاژۆت سەر\nهێ ژی روو ل کەن\nپشتی کو رەڤاند\nوی سنگا باهۆز\nجهان ڤالا بوو\nژ دوومان و تۆز\nدارێ خوە هلدا\nب ئالا رەنگین\nسنۆڕێ وەلێت\nژ نوو ڤە دانین. \n\n***\nپشت کو رەڤیئەو دێوێ کەلەش\nزڤڕی مەیدان\nدیسا بایێ رەش. \nلێ ڤێجار ب تەن\nخەباتا خوە کر. \nهلما د دەریا\nو ئەردێ راکر\nل روویێ ئەزمێن\nوی ئەور جڤاندن\nچ رەش ل چ گەور\nل هەڤ گەڕاندن، \nبەرێ\nپڕ سڤک\nدباری خوناڤ\nپاشێ\nگران کر\nداخست تاڤ ب تاڤ. \nچەنداکی وەلێ\nروویێ ئەردێ شوشت\nقڕێژ و گەمار\nنەهشت تەڤ دە مشت. \nئەورێن د ئەزمێن\nئاڤا خوە رژاند\nروویێ جهانێ\nیەکەڕوو دڤەژاند. \nکولیلک و گیا، \nرێل و دار و بەر\nتەڤ سەری هلدان\nشین بوون سەراسەر. \n\n***\nهینگاد جهان\nنەمان پیس. \nتەڤ دەلال و رند. \nوێران، \nخۆپان\nئاڤا بوون\nچ باژاڕ و گوند، \nقەلیا تۆڤێ\nشەرخوازێن تەرەس\nنەمان ئەو دووپشک، \nمرن ئەو ناکەس. \nپشتی مرار بوو\nئەهرەمەنێ مار. \nشەوتی د ناڤ\nپۆتێن کۆلیدار. \nرابوون، \nدلگەش، \nیەکدەست\nکارکەر و جۆتکار، \nکۆلان\nگۆڕەک\nپڕ کوور\nژ بۆ کۆلیدار. \nژێ رە\nدانین\nکێلەک\nمەزن و گران\nل سەر\nنڤسین: \n«ل ڤر\nرادزێ شەیتان؛»\n\n***\nدنیا ب خوەشیژ نوو ئاڤا بوو. \nزڤەر، جەوێلەک\nدلگەش و شا بوو. \nرێزان، شێورەوی\nتەڤ ئاشیتیخواز\nد ناڤ وان نە مان\nبرچی بەلەنگاز. \nجهان، \nژ نوو ڤە\nهۆلێ بوو بوهشت. \nدەلال و شێرین\nڤێ جار\nدکارن\nرەش و گەور، \nسۆر و زەر\nب هەڤ رە بژین. \nبژین\nب خوەشی، \nب روومەت\nب شادی و کەن! \nهورمز\nبوو سەردەست\nهەر و هەر\nل سەر\nئەهرەمەن"}, {"poet": "ئۆسمان سەبری", "poet_description": "['ناو : ئۆسمان سەبری', 'ناسناو : ئاپۆ', 'لەدایکبوون : ٢٦٠٤-٢٦٠٥ی کوردی، گوندی نارنجیی سەر بە شاری مێردین', 'کۆچی دوایی : ١٨ی ڕەزبەری ٢٦٩٤ی کوردی، شاری دیمەشق', \"زانیاری زیاتر : <a href='https://ckb.wikipedia.org/wiki/%D8%A6%DB%86%D8%B3%D9%85%D8%A7%D9%86_%D8%B3%DB%95%D8%A8%D8%B1%DB%8C' target='_blank' rel='noopener noreferrer nofollow'>ویکیپیدیا</a>\"]", "book": "باھۆز", "poem_title": "هۆ خۆرت", "poem_description": "", "poem_text": "هۆ خۆرت! خۆرتێ کورد. \nپێشەنگێ خەبات. \nهێڤیا وەلات. \nکوڕێ باڤ و دێ. \nژ بۆ ئازادی. \nژ بۆ سەربەستی. \nب شەڤ و ب رۆژ، \nمە دڤێ خەبات. \nهەڤال و هەڤرێ ! \nئازادی ب دووکەتنە. \nبەری هەر تشتی، \nژ هەر رامانەک، \nکو مە ب دوور خە، \nژ ئارمانجا مە. \nهەیا ئەم ناڤێن، \nرامانێن جانکوژ، \nد ناڤ سەرێن خوە. \nچاوان سار دبە، \nئەڤ تڤانجا مە. \nهن ژ مە\nباوەرن کو، \nئازادیا وەلێت\nژ نەیاران، \nژ زۆرکەران، \nئەوە سەرخوەبوون. \nئا راست. \nچ رامانەک کەڤن. \nچ رامانەک نوو، \nکو مە گرێدە. \nمە دکە کۆلی. \nئەوە وەندابوون. \nدڤێ ئەم، \nبەری هەر تشتی، \nب نێهرینا خوە، \nب رامانا خوە، \nئازا بن سەربەست. \nچقاس ئەم\nبێنە گرێدان، \nب رامانێن خەلکێ، \nل سەر ریا وان، \nدێ ببن بندەست. \nبۆ چ تو، \nخوە قەلس دبینی، \nکێمتری خەلکێ؟ \nدووڤک و تەڕی، \nشەرمەندە، \nرەبەن و بێکێر. \nچ رۆژا، \nکو بوویە شەڕ، \nکو بوویە جەنگ، \nتو دبوو سەردار. \nتو بوو نژدەڤان. \nهەر تو بوو پشتمێر. \nژ بۆ چ\nتو بکی، \nخەلک بخوە؟ \nهەر ژ کەدا خوە\nبمینی بێ پار؟ ! \nژ دلپاکی، \nب دلقەنجی، \nبێیی خاپاندن؟ ! \nبمینی ل پاش، \nغولامێ نەیار؟ ! \nبەسە هۆ! \nچاڤێ خوە ڤەکە! \nدا کو جارەک دن، \nوەکی هەر جار، \nنەیی خاپاندن. \nباش بناسە\nریا خوە، \nئارمانجا مللەت. \nدا گیانێ کورد\nبێتە ڤەژاندن..\nئازادی، \nژ بۆ تە، \nکو ب توکەسی، \nب تو رامانان، \nنەیێ گرێدان. \nیەک ئارمانج. \nیەک رێزان. \nخەباتێ بکی\nژ بۆ کوردستان. \nژ بۆ ئیرۆ، \nئەڤ گۆتن بەسن، \nهەکە زانبی، \nژ من ببهیسە، \nشیرەتا بران. \nئان نا، \nدێ بێ خاپاندن. \nژ دلپاقژی، \nببی پارت ژ بۆ\nرۆڤی و گوران."}, {"poet": "ئۆسمان سەبری", "poet_description": "['ناو : ئۆسمان سەبری', 'ناسناو : ئاپۆ', 'لەدایکبوون : ٢٦٠٤-٢٦٠٥ی کوردی، گوندی نارنجیی سەر بە شاری مێردین', 'کۆچی دوایی : ١٨ی ڕەزبەری ٢٦٩٤ی کوردی، شاری دیمەشق', \"زانیاری زیاتر : <a href='https://ckb.wikipedia.org/wiki/%D8%A6%DB%86%D8%B3%D9%85%D8%A7%D9%86_%D8%B3%DB%95%D8%A8%D8%B1%DB%8C' target='_blank' rel='noopener noreferrer nofollow'>ویکیپیدیا</a>\"]", "book": "باھۆز", "poem_title": "فەلەکا بێ بەخت", "poem_description": "", "poem_text": "فەلەکا بێ بەخت شکاند دارێ من\nنەما کەس روونشت ل بەر ئارێ من\n\n\nژ دو هەزار سال هەیا ب ئیرۆ\nئازادی نەما د ناڤ وارێ من\n\n\nزۆرکەرێن بێ باڤ ب فەند و خاپان\nد بەرهەڤ خستن دۆست و یارێ من\n\n\nقەنج و چاکێن من تەڤ دانە کوشتن\nقەلاندن رچا کارگوزارێ من\n\n\nسەرەک و رێبەر د وەلێت نەمان\nل ئەردێ هشتن کۆچ و بارێ من\n\n\nژ هەڤ پەرچە بوو کوردستانا گەور\nکەت ناڤا دەستێ چار نەیارێ من\n\n\nکرنە گونەه ب کوردی پەیڤین\nوان دڤێ راکن زمان، زارێ من\n\n\nدەولەمەندێ من هاتە شێلاندن\nژ وەلێت دەرکەت تەڤ زیڤارێ من\n\n\nئەو کەسێن کو خوە مەزن دناسین\nرۆژا تەنگ نەبوون بەندەوارێ من\n\n\nچەند هەب ژ وانا مابوون د مەیدان\nئیرۆ تەڤ رەڤین ژ بەر بارێ من\n\n\nهنەک ژ وانا بێ شەرم و فهێت\nب دەستێ نەیار بوون سیمسارێ من! \n\n\nدخوازن ئیرۆ ب هیزەبوونی\nب دەرخن کوردان ژ بەر کارێ من\n\n\nقڕاک، تۆت و توند کەتن وارێ من\nکۆلەیێن کۆلی کۆلیدارێ من! \n\n\nژ خەینی فەلەک من هەنە نەیار\nل دۆرا وەلێت بوونە چارنکار\n\n\nچاڤ دانە دیلی، بندەستییا من\nب زۆرێ هیشتم بێ زمان و زار\n\n\nبەرێ رابوون مە ترکێن توورانی\nعەجەمێن گوهپێل... بێوار\n\n\nهەرچی ل ئیراق و ئیران بوویی \nدهێلم ژ بۆ گۆران و هەژار \n\n\nدێ تەنێ بێژم کورت و سەرپلکی\nکو چاوان ترکان خوینا مە خەوار\n\n\nژ ترکان سێ کەس خودان گونەه بوون\n«کەمال ئاتاتورک»، «عیسمەت» و «بایار»\n\n\nد ناڤ سی سالی ژ گەرناسێن کورد\nسێ هەزار مێرخاس شاندنە بەر دار\n\n\nژ دێرسم، ساسوون، گەلیێ زیلان\nپران و لجەئە، رەشکۆت، پەنجینار\n\n\nمادەن و هێنێ، کۆتۆل و هیزان\nمردێس و بۆتان، ڤارتۆ و خزخار\n\n\nژ مووش و بدلیس، خارپێت، هەزاررۆم\nژ سێرت و وانێ، ئامەد و حەکار\n\n\nدو سەد هەزار کەس ژ مە دان کوشتن\nهنەک سەرژێ بوون وەک پەز و دەوار\n\n\nژ ڤێ ژمارێ مەزن، بچووک، ژن\nب ئاگر سۆتن بیست و دو هەزار\n\n\nشێست و چار هەزار هنارتن سورگوون\nهنەک ژێ مێرخاس، هنەک ژێ مالدار \n\n\nئەڤ هەمی ژ بۆ چاڤترساندنێ\nهەیا حەقێ خوە نەخوازن یەکچار\n\n\nلێ ڤان کرانا ئەم نەترساندن\nکەسین ب روومەت ناترسن توجار\n\n\nقڕاک تۆت و کوند کەتن وارێ من\nتورکێن وەحش و هۆڤ کۆلیدارێ من\n\n\nپڕ کوورە رچا شوورەشا کوردان\nهۆلێ سەرپلکی نایێ سالخدان\n\n\nتەنێ دخوازم رووپەلێن پێشین\nکورتەبڕ بێژم د ناڤ ڤان خێزان: \n\n\nبەری هەر کەسی ئالا خوە هل دا\nتەڤ لەشکەرێ خوە «جەنەرال ئیحسان»\n\n\nلێ دەما فەلەک بەری ژێ گوهارت\nداکەتە ئیراق ڤالا هیشت مەیدان. \n\n\nپشتی وی رابوو «شێخ سەعید»ێ کال\nتەڤ عەشیرێن کورد داکەت ژ پیران\n\n\nبەگێن مالکامباخ، ئاغایێن بێ بەخت\nبوون دەستێ نەیار ل سەر پشتا وان\n\n\nپشتی چار مەهان ب شەڕێن خوونریز\nکەت ناڤا لەپێ لەشکەرێ ترکان\n\n\nکو شەرێ لەهەنگ ب دلەکی خورت\nدارڤە بوو دگەل چل و هەشت مێران\n\n\nلێ ئاگرێ کو شێخ سەعید دادا\nجه جه ڤێدکەت ل دەشت و چیان\n\n\nجهەک ژ ساسوون، جهەک ژ ئاگری\nهێلەک ژ سەرحەد هەیا ئەرزنجان. \n\n\nداویا گشکا رابوو ژ دێرسم\n«شێخ سەید رەزا» سالا سی و هەشتان\n\n\nژ بەر کو نەبوون ژێ رە ئالیکار\nپێ نەبوو هلدە گرانبارێ هان\n\n\nپشتی گەلەک شەڕ، کوشتن و مرن\nئالا شەڕ داخست خوە سپارت ترکان\n\n\nتەڤی خەلکێ خوە بوو دیل و بندەست\nخورتەمێر کوشتن، قەلسێ وان بەردان\n\n\nچیڕۆکا شوورەش گەلەکی درێژ \nتێر ناکن ژێ رە ئەڤ رووپەلێن هان\n\n\nژ مە تێ خوەستن دڤێ ببیرن\nهەردەم ڤێ یەکێ بدن بەر چاڤان\n\n\nقڕاک تۆت و کوند کەتن وارێ من\nچێژکێن جەنگیز کۆلیدارێ من"}]