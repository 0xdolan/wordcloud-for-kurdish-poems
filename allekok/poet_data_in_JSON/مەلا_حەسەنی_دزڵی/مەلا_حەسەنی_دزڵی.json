[{"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "پیری", "poem_description": "", "poem_text": "ئینەها نە وەخت جوانیم بیەن\nفەسڵی سەرمەستی و نادانیم بیەن\n\n\nمن جە کردەی وێم پەشیمانیم بەرد\nوەعدەی پیریمەن جوانیم ویەرد\n\n\nجوانیم ویەرد پیریم نمانان\nسکەی سفیدیم کول عاڵەم وانان\n\n\nئیستە من پیرم پیری زەرئابم\nقامەت قەباخم، شەریک ئاخم\n\n\nداخی گرانم دنیام ویەردەن\nپەی ئاخرەتیچ، کارێم نەکەردەن\n\n\nدنیا بە وێنەی سازی سەرکەشا\nپەنج و دوو ڕۆیێ، پەی کەسێ وەشا\n\n\nچرایێ چون نوور، پەی وێش مەدرەوشۆ\nتا وەڕووی دنیا، مەحشەر مەخروشۆ\n\n\nجیزەی سەماوەر، نیگەی دڵەی تەنگ\nشۆڕەی فەوارەی فرمێسکان سەد ڕەنگ\n\n\nمەتەرسوو بمروو، قەبرەکەم بۆ غار\nئیزرائیل جە دەس ناڵەم بۆ بێزار\n\n\nمەتەرسوو بمروو، بیابان بۆ جێم\nهامسەران بەیان، نەزانان من کێم\n\n\nئارۆ لوانی کۆنەهەواران\nداد گرانم، کۆچشا کەرد یاران\n\n\nنە یاران مەنەن، نە دەوارشان\nدیم کە چەن سەنگێ، جە هەوارشان\n\n\nپەرسام ئەی سەنگە سیای ڕوو هەردە: \nکۆ کۆنە یاران تۆشان جەم کردە؟ \n\n\nواتش: ئا یاران تۆ پەرسی ئەحواڵ\nئادێ بارشا کەرد، لوەی سیاماڵ\n\n\nئارۆ لوانێ یاگەکێو تۆ بێ\nبە بۆنەو تۆوە، خاکش وەش بۆ بێ"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "ئەلحەمدولیللا شەربەت وریاوە", "poem_description": "", "poem_text": "ئەلحەمدولیللا شەربەت وریاوە\nمانگ نەتۆی زوڵمات، هەم وردریاوە\n\n\nدەروازەی شادی، دیسان کریاوە\nفانووس خەڵوەت، باز هوور کریاوە\n\n\nستارەی طالع، چونکە سەعید بێ\nڕووی طلوع وەلای، حەمەسەعید بێ\n\n\nئێڵانپێ غەمگین، بێ تۆ بێ نوور بێ\nوەهار جە دووریت، شەتاوش سوور بێ\n\n\nئەر فیردەوس بیا، بەخوا بێ سوود بێ\nدنیا بەبێ تۆ، هەر بێ نموود بێ\n\n\nوەهار جە داخت، هێندە حەسرەت وەرد\nهیچ کەس نەزاناش، چەنی بی ویەرد! \n\n\nعەشرەت بێ تەدبیر، هم بێ سەردار بێ\nمەلوول و عاجز، مات و غەمبار بێ\n\n\nیا ڕەب! شوکر بە کەرەمداریت\nسەنا بە لوتف و بزرگەواریت! \n\n\nجە سایەی خوا، مۆرە خاس ئاما\nمانگی چواردە جە کەل بەر ئاما\n\n\nبە شادمانی نەتۆی هەور غەم\nستارەی طالع سەر کێشا کەم کەم\n\n\nتایەفە و عەشرەت، قەومان و خوێشان\nنەمەند بار غەم، نەسەر لێوشان\n\n\nعەیاڵ و کڵفەت، چەم و دڵ ڕۆشن\nئاسوودەخاتر، چایی بنۆشن! \n\n\nپیر و ڕیش چەرمە، وەک سەبزەپۆشن\nدۆخەوای پاک، خاس هوربلووشن\n\n\nگاهێ پیشەپیش، گاه مووشەمووشەن\nسمێڵ چون شەوماڵ، ڕیش وێنەی پووشەن\n\n\nئەمجار بنیشە جەلای ماڵەوە\nملا جەلاشان بە بەرماڵەوە\n\n\nبدیە نازاران، مل بە خاڵەوە\nقەتارە جە لای هانەچیاڵەوە\n\n\nبازوو بە بازن، بە خرخاڵەوە\nبەو لەنجە و عیشوە، قەد شمشاڵەوە\n\n\nمەلا بە جەزبە و بە ئەحواڵەوە\nمنیچ سەر و مل، وەکوو داڵەوە\n\n\nبا لاپشان ئەی، قسە بە پێتان\nسڵامم وە لای، گەورە و وردیتان! \n\n\nئەو حەمەزەمان، چەنی قارەمان\nئەسەد و مەحموود، تاهێر و عوسمان\n\n\nئەسکەندەر، چەنی باقی برایان\nقەومان و عەشرەت، هەم ئاشنایان\n\n\nمامۆسای عابید، هەم پێشەوای دین\nخەلیفەی سەروەر، چون شێخ شەمسەدین \n\n\nخاتوو فەرەنگیس، خوشکی دنیا و دین\nبە ڕوو وەشی ئەو، هەزار ئافەرین! \n\n\nیا ڕەب هەر ساحیب، عەشرەت و پشت بای! \nسەرحەڵقەی زومڕەی حۆری بەهەشت بای!"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "ئەگەر جە غوربەت حاکم بی و پڕ زۆر", "poem_description": "بۆ مەلا حەمە شەریفی برای", "poem_text": "ئەگەر جە غوربەت حاکم بی و پڕ زۆر\nهەورامان وەشەن وە لوقمەی نینۆر\n\n\nپوشاکت نمەد، تەوەن پەی باڵش\nوەشتەر جە پڵاو و دۆشەکەی تاڵش\n\n\nجە شەحم و لەحم و جە گەشت و سەیران\nهیچش کەم نیا شیماڵی ئێران\n\n\nمەشرق و مەغرب، جنوب و شیمال\nسەراسەر مڵک و خوای لایەزال\n\n\nمامەڵە کەرو، چەنی هەورامان\nمەفاڕوشەوە، بە هەزار قورئان! \n\n\nمەر جە باقینە بەهەشتیچ بەروو\nئا وەختە دڵو وێم ڕەزا کەروو!"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "ئەی ئافەرین بۆ مەحموود ئەڵماس", "poem_description": "", "poem_text": "ئەی ئافەرین بۆ مەحموود ئەڵماس! \nبەین بەین ناپیاو، بەین بەین پیا خاس! \n\n\nماشاالله جە تۆ، ساحێب کاسەماس! \nگێری دەسەوە، ماری بە ئیخلاس!"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "زاڵم سەرنگوون", "poem_description": "", "poem_text": "نامە بۆ ئۆسا ڕەسووڵ و ئۆسا حەبیب\n\nئەی ئۆسا ڕەسووڵ، ئەی ئۆسا حەبیب! \nهەر دوو وەفادار، براڵەی نەجیب\n\n\nسلامٌ علیک جە دوور وەڵاتا\nحاڵ پەرسا و دۆعا، هەم مەرحەباتا\n\n\nکوا مەرحەمەت هەردە جارانتان\nمەرحەبای سوبح و ئێوارانتان\n\n\nکەوتەنۆ دڵم، ئارەزووی وەتەن\nتاڤگەش وناو، خاک سورمەی چەمەن\n\n\nدەروونم بیەن وە تافی ئەزمەر\nئای پەرێ ناڵەی تافی بەختەمەر! \n\n\nئەر قسمەت نەبۆ، وێتا سڵامەت\nشمە وەشتا بۆ، وە بێ مەلامەت\n\n\nوەتڵە و کۆلارە و، هەم سپی کەمەر\nئاخۆ گیواوشا، سەر ناردە بۆ بەر؟ \n\n\nهەرچێوەت کەردەن، دینارێ ڕووەن\nهەر بە گۆترە، نەک بە سەنگ و مەن\n\n\nزەحمەت بکێشە بکیانە پەرێم\nبا منیچ دڵم، نەمەنۆ پەی وێم\n\n\nوزۆنە یانە، بۆی عەتر و عەبیر\nتا هەورامانم، من نەشۆ نەویر\n\n\nهەرچەن مەزانوو ڕەزا خانیا\nجە وشک و جە تەڕ، ئیباشا نیا\n\n\nهەر پێسە سپای یەئجووج و مەئجووج\nسیا و زەڕەتاڵ، هەلووع و لەجووج\n\n\nئاخر کام قانوون، کام شەرع و کام حەق\nسەرحەد ما مارا و گێرامانە شەق؟ ! \n\n\nمەر ئێمە ملمێ، هەتا هەمەدان\nیا زوڵمێ کەرمێ، جە خەڵکی تاران؟ \n\n\nوەسەن تەجاوز، وەسەن تەعەددا\nلەحنەت تا وەنە، لەحنەتی خودا! \n\n\nپێسە هاڕیەی، دنیاشا هاڕا\nمەرز و حورمەت و ئێمەشا ماڕا\n\n\nچەن ساڵا سینە و ئێمە سپەرا\nڕاوە و عەرب و تورکمان نەوەرا\n\n\nئێمە کەردەنما جەنگ و دەوڵەتا\nچێش شا گەرەکا، ئی بێ وڵەتا؟ \n\n\nسا خوا تا کەی، ئی وەڵاتمانە\nیاگە و ستەم و ئی زاڵمانە؟ \n\n\nفەسادشا وستەن نەڕووی سەربیسات\nبەش باوە عیبرەت، ڕووسیای ولات\n\n\nکەی سەردارێ بێ، سەروەری بارۆ\nهەر جە هەمەدان، قولێشا ماڕۆ؟ \n\n\nخیگە کەرەوە، ڕووەن کیانە\nچەقەڵ و تووتە، نەبا بەهانە\n\n\nئیتر عەزیزم، من واز نمارو\nپەی ئامای ڕووەن، ڕوە مژمارو! \n\nوەڵامی ئۆسا ڕەسوڵ\n\nهۆرزە بۆرەوە، فەرموودەی شێخەن\nبڕیەی ئا شێخی، هەر پێسە تێخەن\n\n\nئێستە بانی شار خەرەنگ و مەشا\nدزڵی ە ئێساڵ وەهارش وەشا\n\n\nسەروازە لاتە کەردش یانەرە\nخیگەش هاڵی کەرد، هەڕەم سەرەرە! \n\n\nڕووەن نەمەنەن، بێ دەردی سەری\nقنگە و ڕەزا شایش، پەنە چەرب کەری\n\n\nنیزامی ئامێ، کەردشا یانەرە\nخیگەشا گووشا، داشا چەمچەرە\n\n\nئاخر بێچارە، کڵۆڵ نگوون بەخت\nپێسە تەوەن و، ڕۆخانەی سەرسەخت\n\n\nئەچی تاڵانە و ئەچی زەرەرە\nمەر تۆ هەر هەڕە کەری سەرەرە\n\n\nهورزە بۆرێوە، نەمەنەن وەرشۆ\nمەواچە ئیتر، وڵاخ بەرمەشۆ\n\n\nسا تۆ پەروەردەی، هەوای کەش وکۆ! \nگیانە تۆ چکۆ، شارەزوور چکۆ؟ \n\n\nدۆعایێ کەروو، بەشکا بۆ قەبووڵ\nئینە بژنەوە، خوا جە ڕەسووڵ\n\n\nوەعدەو خوایا، زاڵم سەرنگوون\nئی داگیرکەرا، گنا تووناوتوون\n\n\nدەس جە ئازار و ئێمە بکێشا\nیا خۆ گێڵاوە، وەڵاتو وێشا\n\n\nوەرنە تا زاڵم پێسە هورپاچۆ\nمەعلوومەن مەزڵووم هەر پێسە ماچۆ"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "ئەی هانەقوڵیا سڵام بۆ لێتان", "poem_description": "", "poem_text": "ئەی هانەقوڵیا! سڵام بۆ لێتان\nتاقەتم شیەن، فرە پەرێتان\n\n\nفرە مەواچوو، هەریۆ عانێوە\nدەیدێش بە چایی، پەڕو مانێوە\n\n\nبکیاندێ پەرێم، تاوس و غەزاڵ\nعەقیقی ڕەنگ و، بۆ گوڵاو، وەشتاڵ"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "تا جوان بێنێ چون شێری پڕ تاو", "poem_description": "بۆ حاجی عەبدوڵڵای دراوسێیان", "poem_text": "تا جوان بێنێ، چون شێری پڕ تاو\nمەڵوێ فڕ دێنێ، پێسە لاشەی گاو\n\n\nهەر وەخت نەمێنێ ئەو کەرگەودارێ\nشانێنێش بنێ، چوار بنێ ئارێ\n\n\nلایۆ سەر مەنێ، ئەولاش تاشێنێ\nدەشتەو مەیدانێ، تەمام ماشێنێ\n\n\nتا ژەنی ئێنێ ئەو گەلەبێرێ\nلاپلای داڵانی، وەرگەم نەگێرێ!"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "تەڵاق", "poem_description": "", "poem_text": "تۆ ڕواسەنی و هەورێشەی حەیزی\nناگای عَمر و زید جە دەیز و بەیزی\n\n\nتۆیچ ماچات مەڵا و فڵانیچ مەڵڵا\nئینە فاجیعەن بیللا وە تەڵڵا\n\n\nئەسمای موشتەرەک گووش کەردەن وەڵات\nتف جە زەمانە نیام دەسەڵات\n\n\nغەڵەت ئیملایی وێت ئیسڵاح کەرە\nجا پێسە پاڵنگ هەڵمەتە بەرە\n\n\nتۆ کێنی ئاخر مەگەر تۆیچ هەنی؟ \nنامە هیچ، حەتتا وێت غەڵەتەنی! \n\n\nفەرقو ئینسان و باقی، شعوورا\nئانەیە ماچوو کە جە تۆ دوورا\n\n\nهەزار دەهەزار هەزارە کەرە\nئانەتەر بارە ئیزافە کەرە\n\n\nموسوڵمان فرەن چینەیچ فرەتەر\nخەرەفیای نەزان مەلای بووڵاوسەر\n\n\nگردو ئیسلامی ئینە کارشا؟ \nیا هەر وڵاتێ ئینە بارشا؟ \n\n\nعێراق و مەکە و مەدینەی گوزین\nمیسر و دەمەشق و شام و فەلەستین\n\n\nئەفغان و ئێران هێند و پاکستان\nئافریقای سیاو تا مەغولستان\n\n\nتەڵاقشا گنۆ بە تڕو بزا؟ \nیا پەی خەپلێوە تەڵاقی وزا؟ \n\n\nئی جۆرە تەڵاق، ئی هەر بازارە\nعارا پەی دینی، ئیتر واز بارە! \n\n\nشەرعەن تەڵاقە، بە ترێ بەن بۆ\nمشیۆ ئیزدواج، ئوسوڵەن گەن بۆ! \n\n\nقەسەم کەلاما زاتەن و سیفات\nنە بە تەڵاق و بە لات و مەنات\n\n\nتۆ کەی جە قورئان حاڵیتا یارۆ! \nچەن مەرحەلێما پەرێ مژمارۆ: \n\n\nإمساک بە مَعروف، تَسـریح بە إحسان\nتەماشا کەرە، قورئانا قورئان! \n\n\nتَسکُن و زَوجَین بگێرە نەزەر\nذَکَر و أُنثى، چێشا جانەوەر؟ \n\n\nأَبغَضُ­الحَلال طَلاق، عِندالله\nسادە مەگێرە، بە نامێ مەڵڵا! \n\n\nچینە سادەتەر بواچوو پەی تۆ\nپەی تۆی بێ سەواد، جە دین ڕەنجەڕۆ! \n\n\nڕیش ­چەرمێ قەومی، گلێرێ باوە\nپەی کوڕەکەیشا ژەنێ بنیاوە\n\n\nپەرسو مەڵا و شێخ، ڕیش چەرمە و دەگا\nپەی ئی وەسڵەتی، مشووری وەرا\n\n\nهێجبی کرێو، دیاری بەردەی\nتەدارک گێرا پەی دەس ماچ کەردەی\n\n\nئاما و لوایا، بیا و برۆ\nوەعدە و وەعیدا جە ڕاس و درۆ\n\n\nگەلەدرەو و هەربەنە و هۆڵە\nبان­ماڵای زمسان جە سەردا و سۆڵە\n\n\nگجی هەسروە، کڵاش هەسوورە\nهێزم ئاردەیا چا کەشە دوورە\n\n\nئاخرش یاوۆ وەلیمەی نیکاح\nتا با بە هامسەر، حەڵاڵ و مەباح\n\n\nبە گردۆ خەڵکی بەشارەت دریا\nشاهیدی عادڵ ئامادە کریا\n\n\nتەقلید بە زەوجەین، شاهید و وەلی\nکریۆ بە زامن، حەزرەتی عەلی\n\n\nئەسڵ و فەرعی دین قەرائەت کریۆ\nپەنا بە فتوای عولەما بریۆ\n\n\nڕەزای تەرەفەین، مارەیی مەعلووم\nشەرایت پەسەند بەبێ لام و جووم\n\n\nأنکَحت و زَوَّج، هەزار قال و قیل\nنیکاح لازما بە هەزار دەلیل\n\n\nنیکاح جاری بی و کریا پا پاوەن\nجا ئیتر یاوا نۆبەی زەماوەن\n\n\nقەرز و هامسایا، سەلەم و حاجی\nزەما کێشش مێ، هەر پێسە تانجی\n\n\nتەدارک گێرا، شادی چەن وەشەن\nگۆشت و برنج و قەند، چای، ڕوەن\n\n\nگۆرانی واتەی، چەپڵە، هۆرپڕای\nلباسی زەریف، هەڵاوە و هۆزای\n\n\nهەی بادە بادە، هەی بادە بادە\nشادی و زەماوەن، موبارەک بادە\n\n\nهەلولە و شمشاڵ، چەپڵە و دووزەلە\nیۆ ماچۆ لوە، یۆ ماچۆ مەلە\n\n\nسوارە غارغارێن، ڕەقس و سەما و زەوق\nلەنجە و کناچا، مەلا مارۆ شەوق\n\n\nئاخرش وەیوە، یاوا بە زاوا\nعەشرەت دەستا وەش، یانەتان ئاوا! \n\n\nژیوایێ تازە، دەس پەنە کەرا\nتێلانێ و سەوقات، دیسانۆ بەرا\n\n\nبە هەزار ئومێد، هەزار ئارەزوو\nژەن ئاما پەی کوڕ، کناچێ دریا شوو\n\n\nئی گردە بەزمە و، ئی گرد جەنجاڵا\nبە تڕ تەڵاقێ، ئیتر بەتاڵا! \n\n\nزارۆڵە وەیلان، ژەنی سەرگەردان\nبە دەم تڕایە، یانە بۆ وێران! \n\n\nئینەت گەرەکا، مەڵای نامەڵا\nبێ ڕەحم و ئینساف، لێوەی بەرەڵا\n\n\nخەیاڵتا حەسەن، ئیسڵاحە کەری\nبە کوردی ماچوو: «بەخوا زۆر کەری!»"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "جاسوسگای چڕیش ئەو ڕووبە دۆڵە", "poem_description": "", "poem_text": "جاسوسگای چڕیش ئەو ڕوو بە دۆڵە\nبۆرە تەماشای زەوق سیاوکۆڵە\n\n\nجە نشینگاکەی لالۆ ئاغەبرا\nئابۆ نیشەرە ئای تازە برا! \n\n\nڕازی من ئینەن پەیت کەروو بەیان\nدەردەدار ئاما دەردش کەرد عەیان\n\n\nهەوام پەی مەڵهەم برین و زامان\nبۆی گوڵەچنوور دوکتوری چەمان\n\n\nپەروەردەی سینەم ڕیشەو ڕیواوی\nسەرئێشەو کۆڵنج، کەرا تەدوای\n\n\nزوڵفانم گیواو دەرمانوو دەردا\nئێستە ڕووت، مەر هەڕ کەروو وە سەردا\n\n\nواچە چێش کەروو ئیسە بەدبەختم\nکێ بۆ، بۆ کەرۆ بەرزەڵنگ سەختم؟ \n\n\nیە کاری خوان بێ قیمەت کەوتم\nئەڵبەت چارەڕەش یاخۆ بەدبەختم!"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "موبارەک بادی نەورۆز", "poem_description": "", "poem_text": "حەبیب وە حەبیب، حەب حەبانتەن\nوەلیمەی ماساو نۆبە نانتەن\n\n\nنەواچی تازە دۆڵیانم پەڕ کەرد\nئاسیاو ئاسا نۆبە دانتەن\n\n\nئینکار نەکەری پەشتە ڕاگێری\nئینکارو حاشا، کەسرە شانتەن\n\n\nیا بۆ پەی دزڵی، دۆخەوا وەرە\nیا حەسەن ئاما و شەو مێمانتەن\n\n\nبە وەشی ماچی: فەرماوە؛ وەرنە\nشەقم ئامادەی پەشتی پانتەن! \n\n\nموبارەک بادی نەورۆزی ئیمساڵ\nتەقدیم بە وێت و دۆسەکانتەن!"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "بۆ دادە خەجێ", "poem_description": "", "poem_text": "خەجێ خۆش کەرە، گاوش پڕ دوەن\nنەواتش ئانە دینارێ ڕوەن! \n\n\nچەمچەکەت بارە بە ناو خیگەدا\nچەمچە بەڵەدەن وەگشت جێگەدا\n\n\nخەجێ خۆشکەرە، خەجێ خۆش کەرە! \nنەواتت ئانا دینارێ کەرە\n\n\nکارێ بە دەس و دیدەی خەجێ بۆ\nمشیو ئا کارە، کەی جێبەجێ بۆ! \n\n\nتۆ تیکە منیەی پێسە سەرە کت\nمن چێگە ئاورا، دەمم گرتەن قوت!"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "مەلا حەسەن و حاجی شێخ محەممەدی دادانە", "poem_description": "", "poem_text": "نامەی مەلا حەسەن بۆ حاجی شێخ محەممەدی دادانە: \n\nدادانە ماوا، شێڵانە وەرە! \nعابا نە کۆڵ و عەمامە سەرە! \n\n\nزیرەک و وریا، وەش ڕەنگ و وەش دەنگ\nسەرتاپا مەتین، شێخی شۆخ و شەنگ! \n\n\nنە دەربەند دزڵی، شەو وە ڕۆ کەردە! \nجە مەڵەوەرد و زەڵم ویەردە! \n\n\nڕەفێقی ڕاکەی، کەشی هەورامان! \nهەشەڕا، سورێن، کانی خەیاران! \n\n\nدیت کە زەمانە چەن قیزەونا؟ \nپەرێ تۆ یار و پەی من دوژمنا! \n\n\nبدیە تەفاوەت، شێخی و مەڵایی\nشێخی وەشتەرا جە پادشایی\n\n\nخاست فەرماوا مەڵا نیەنا\nئەجدادم شێخ و هەر شێخ بیەنا\n\n\nڕەحمەتت وەنە، سەد بارەکەڵا\nتەبەررات کەرد و، وێت نەکەرد مەڵا! \n\n\nتەدریس و فتوا و، جومعە و جەماعەت\nبانگ و هەم سەڵا و ئەزکار و قامەت؛ \n\n\nلەم و ئاورایی، کەی تێر مەکەرا؟ \nکەی بار ئاساوێ، وە ئاساو بەرا؟ \n\n\nسا بوو بە سەرگەرد لفکە و عەمامەت\nلیباسی ڕەنگین، پێسە شەمامەت! \n\n\nڕیشی موبارەک، لفکە نەگەردەن\nهیچکەس پێسە تۆ، کارش نەکەردەن\n\n\nسوبح و وێرەگا، بوەرە، بووسە\nگاگا پەی کەسی، دۆعایە نووسە\n\n\nچێش و چێش فرە، فرە و فراوان\nتۆ فەرماوە چێش، ماچا: بە چاوان! \n\n\nچونکە زەمانە پێسە پێش ئامان\nخاست کەرد لوای نە کۆڕی شێخان\n\n\nبە یاهو یاهو، سواری کەرە\nکەرتە کەرگەلێ و، عەنبەربۆ وەرە\n\n\nنۆشوگیانو تۆ، ئەی برای دانا! \nڕایە خاست گێرت، خاس چەنەت زانا\n\n\nبابەگەورەما کوتێوش شانان\nجەو ڕۆ تا ئیستە، ویردوو زوانان\n\n\nجە ئادەم و نووح، هەتا ئی زەمان\nهیچ کەسێ کوتێ، چینەش نەشانان! \n\n\nگیانش فیدا کەرد، پەرێ من و تۆ\nدەک -- وەش بۆ، ئافەرینش بۆ! \n\n\nمن بیا مەڵا و، تۆ وێت کەرد بە شێخ\nمن قورپینەدای، تویچ بە زەرگ و تێخ\n\n\nقەسیم و وەسیم، یاوناشا بە کۆ\nهەرچی بڕەما، مەیاوا وە تۆ\n\n\nحەسەن هەرکەسێ مەسئولو وێشا\nهەرکەس حیسابو وێش چەنە کێشا\n\n\nئیتر والسّلام، ئامۆزا ئازیز! \nئینتیزارەنا تا فەسڵی پاییز\n\nوەڵامی حاجی شێخ محەممەد: \n\nهەورامان ماوا، تەڕەتوو وەرە! \nفەرەنجی نە کۆڵ، مێزەرە سەرە! \n\n\nئوستادی دانا، ئاگا بە ئەسرار! \nعالمی عامڵ، عارفی ئەحرار! \n\n\nناخواستە وەلی، ناکەردە مراد! \nمایەی ئیفتخار، ئەحفاد و ئەجداد! \n\n\nگەورەییت کەردەن، پەرسانت پەرێم\nهۆشت نەشیەنا، مزانی من کێم\n\n\nنەوەی مەردۆخ و سولالەی پاکان\nڕۆڵەی پەروەردەی، پیری هەورامان\n\n\nفەرماوات: مەردۆخ، ئیسارش کەردەن\nگیانی وێش فیدای، نەسڵی وێش کەردەن\n\n\nڕاست فەرماوا، ئەربابی ئیخلاس\nدەخیلەن نەوزیم، نەبابی قیاس\n\n\nمن حەدم چێشا، قابلم چکۆن\nعیلم و مەعریفەت، هەر لایەق وە تۆن\n\n\nتەقریر و تەحریر، فتوا و ئیفادە\nهەر لایەق وە تۆن، جە ئێمە لادە\n\n\nکەی واتم مەڵا یا شێخی ئیرشاد؟ \nکەی بە من گنۆ، فتوا و ئیجتهاد؟ \n\n\nکام شێخێ و کەسێ، مورشد و پیرێ؟ \nکام عیلم و عیرفان، دانایی و ژیرێ؟ \n\n\nبابا مەردوخە، هەزار ئافەرین! \nڕەحمەت جە ڕۆحش، هەتا یوم الدّین! \n\n\nکوتێوش شانا، هەزار ماشەڵا! \nاحْسَنُ الکوت بێ، لا حول و لا\n\n\nگەراش چون ماساو، بەحری بێ پایان\nنەهەنگ هورگنۆ نەتوولی زەمان! \n\n\nقوتابی و شاگرد، یا ئاموزایی! \nپەی تۆ بێ فەرقا، شێخی و مەڵایی! \n\n\nبەش خوا عومرم، بدۆ تا پاییز\nجارێ تەر وینو، دیداری ئازیز\n\n\nیاخوا نەڕێزۆ، پەنجە و خامەکەت\nئانی وەفیدای، ئامای نامەکەت\n\n\nشەرتەن نامەکەت بگێرو نە بەرگ\nبنیەوش نە سینە، تا وە ساتی مەرگ"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "شینێک بۆ عەبدوڵڵا بەگی شاعیر", "poem_description": "", "poem_text": "دنیای بێ بەقا، بێ شەرت و بێ قەوڵ\nجای حیرس و تەمەع، جای تەقالا و حەوڵ\n\n\nجای ناتەمامی بەدی و بەدنامی\nهەر ڕۆ بە وێنەی فۆتەو حەمامی\n\n\nوێرانەخوازی، وێنەی بایەقوژ\nعەجووزەی دەوران، کۆنە فەرادکوژ\n\n\nئاخر چی فەرزەند جە دایە کەردی؟ \nچی نەوجەوانان، نە تۆی گڵ بەردی؟ \n\n\nچەن خانەدانت شێونا وەهەم! \nجە کەیقوباد و جە جەمشیدی جەم! \n\n\nچەن دەم و دەسگا جە بێخ هورکەندی! \nگردت کیانا و تۆ وێت هەر مەندی! \n\n\nئاخر تۆ مەگەر گلاراوتەن؟ \nیا چون باخەوان نۆبە ئاوتەن؟ \n\n\nنەونەمامەکەی تەکیەی باهوا\nسەردەستەی ڕەشتەی دیە ئاهوا\n\n\nمن پیرۆزە بیم پەی تۆ نگینم\nفەرزندی ئازیز ڕۆڵەی شیرینم\n\n\nهەزار و سێسەد شەست و چوار بێ\nڕۆحش وە رضوان بەهەشتی یار بێ"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "دەف ئاسا بەو سۆز ناڵە و سەداوە", "poem_description": "", "poem_text": "دەف ئاسا بەو سۆز ناڵە و سەداوە\nڕووەو یاران بۆ، پشتەو پەناوە\n\n\nنەوا چون نە وەخت جیایی یاران\nبە سەیلی ئەسرین چون نەوبەهاران\n\n\nقیامەت ئەوسان بە ڕووی دنیاوە\nیاران جە یاران جیا مەباوە\n\n\nجار جار بە دۆعا کەریمان وە یاد\nسا یانە ئاوا، مەرحەمەت زیاد! \n\n\nزندەگی دنیا، هەرچی بی دیما\nخاوێ بێ وەیەرد، دیما و نەدیما\n\n\nیا جە گونای من کەرەم ئاوان تر\nڕەحمەت چ تاوان، من فراوانتەر\n\n\nهەر تۆنی وە تاق دانا و تەوانا\nتۆم هەنی، هەنی ئەو کێم بۆ هانا؟ ! \n\n\nبەو فەسڵ فیراق، خاتر پڕ خاران\nبەو یادی دمای، یەکتری یاران\n\n\nئەر سەد تاوانم جە حەد ئەودەرەن\nدەفتەرم جە ڕووی وێم سیاتەرەن!"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "سڵام کۆساری جوان و شیرینم", "poem_description": "", "poem_text": "سڵام کۆساری جوان و شیرینم\nبوارۆ نە چەم سەیلە ئەسرینم\n\n\nسڵام بە چین چین گۆراڵانی سوور\nمەر بە خاو کەروو، بۆ و شەوبۆ و چنوور! \n\n\nڕۆجیار بازش دا ئەو بازیبەران\nیاران دزڵی، یادمان مەکەران؟ \n\n\nدەروونم بیەن ساجە ماسۆڵە\nئا باخە تازە، هانەکەرمۆڵە\n\n\nئا باخە تازە خەزانش کەردەن؟ \nیا ئیمساڵ ئاوش، نەوشیروان وەردەن؟ \n\n\nبە سەرگەردت بام باخی دێوانە\nمەدیۆنە دزڵی، یانە بە یانە\n\n\nوەشەن گوراڵان خەیمەی ئا خیابان\nناڵەی بەختەمەڕ جەلای ئەسحابان\n\n\nوڵ کەردەن بەنا چووزە کڵێڵەم\nپووینەی پای شەتاو، نە دەربەن کەڵەم\n\n\nوەرکەمەر، چنوور، سوور هەراڵ، شەوبۆ\nهەرکام بە جۆرێ، مەدیانێ پەی یۆ\n\n\nپیچک لوول واردەن، نەپای تاشەدا\nبەڕەزا پەخشەن، وەلای شاخەدا\n\n\nئەجیام دماو من کەرەس مەوەران! \nدماو من قەزوان کەوە مەکەران! \n\n\nهەورامان خاکت، تەڵان، گەوهەرە! \nدزڵی دڵگیریت، جە حەد بەدەرە! \n\n\nواچە پا خەڵکی هانایی بەرا\nبەشکەم جە دزڵی حەشرەما کەرا\n\n\nپێوە بە جارێ بلمێرە بەهەشت\nبلمێ سەیرانە و وەشی و گێڵ و گەشت!"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "بۆ فەرەجوڵڵا بەگی ئاڵمانە", "poem_description": "", "poem_text": "فەرەج فەرەجێ! لەم دڕیا مێمان\nواردەش گەرەکا ئامان سەد ئامان! \n\n\nوەفریام یاوە، میکائیل ئاسا\nئابڕووشا بەردا مەلای مەریوان\n\nسەوقات گەیشت\n\nیاوا سەوقات و کاڵای شاهانە\nزیاد بۆ جە تۆ، بەخشای خانانە\n\n\nبرنج و ڕوەن، نەخۆشەر و ماش\nقەن و چای، تەختە، تەماکۆی سانە\n\n\nجە گردین فێشتەر، قاضی الحاجات\nکیانابێت پەرێم، سەخی تەبعانە\n\n\nبە نەفسی بەرز و ڕەویەی قەناعەت\nموشکڵ ما حەل بی، چی سەعاتانە\n\n\nکیانامۆ پەرێت، چەنی خاناوای\nچەنەم بویەرە، خان خانەنە\n\n\nحەسەن هەورامین، دەماخش بەرزا\nپەیت کەرۆ دوعای، أبودُجانه"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "قیبلەگای حاجەت کەعبەی ڕاستان", "poem_description": "", "poem_text": "قیبلەگای حاجەت کەعبەی ڕاستان\nتووتیا ئاسا، خاک ئاستان\n\n\nشەمس مەشاریق، بۆرج بیارە\nتەلعەت نوورئەفشان، وە هەر کنارە\n\n\nشەمس موقتەبیس نووری مەحاسن\nجازبەی هیممەت چون ڕوبای ئاسن\n\n\nبەدر ویلایەت، شەمس نەبووەت\nهەردوو موزەییەن سەما و عولووەت\n\n\nشارەزای ڕاگەی سەحرای کیبریا\nشێری سلسلەی زومرەی ئەولیا\n\n\nغوّاصِ شهوود بەحری تەجەللا\nپیری موقامات ڕای فنا فی الله\n\n\nشەهنشای سەریر عەرش ڕەببانی\nسوڵتانی ئەقلیم زومرەی ڕۆحانی\n\n\nشاه فەرماندەی قوای شەریعەت\nقوەی ئیستعلای لیوای تەریقەت\n\n\nڕوتبەی قطبیّت زات جبیللی\nشایستەی شاهی بە شوورای میللی\n\n\nوالای تاجدار فەرمان­فەرمای دین\nسوڵتان فاتێح چین و قوستەنتین\n\n\nسوڵتانی بەررەین، خاقان بەحرەین\nکەششافی تەفسیر کاف ها یا عەین\n\n\nئیقامەی ستوون لیوای پێغەمبەر\nئەعلا طیّبەی الله أکبر\n\n\nئەحیای دەیمەجۆی جومعە و جەماعات\nمیراو جۆبار مەزرەعەی تاعات\n\n\nئاینەی زەمیر، جام جهانبین\nتەلخانەی ئیلهام ربّ العالمین\n\n\nمەشریق بە مەغریب شاباڵ کەشیدە\nدوو دنیا دیدە، بە هەر دوو دیدە\n\n\nقوببەی ئیستیعلای دەوڵەتسەرای دین\nیا پەنای ئیسلام یا عەلائەدین! \n\n\nبەو بەشق ئەو جام بادەی ڕۆحانی\nبەو شوعاع نوور، زیای عوسمانی\n\n\nبەو مەحرەمی بەین، وێت و خوای وێت\nبەو نوورین قامەت بەو خاک پای وێت\n\n\nبەو جگەرگۆشەی وەلیعەهد وێت\nعوسمان ئەرشەد شێوەی جەهد وێت\n\n\nوەختی تەنگانەی غەرغەرەی نەفەس\nناڵەی مورغ ڕۆح، نە سینەی قەفەس\n\n\nشەیتان بەو قەدەح، سەردە ئاو یەخ\nئەبلەقی چەمان، هورتەکنای زەنەخ\n\n\nیاوی وە فەریارد پەشێو ئەحواڵان\nخەزانەی ئیمان نەشۆ وە تاڵان\n\n\nحەیفەن من بە تۆ وێم سپۆردە بۆ\nلاشەم نە مەیدان وەرگا واردە بۆ\n\n\nفیدای هاژەی باڵ هەڵۆ ئاسات بام\nهەوەسنای شەیتان، بێ مەواسات بام\n\n\nبەو شاباڵ وێت گیجاولوول دەرپێش\nچون جەنگی سیمورغ وەسەر بەچەی وێش\n\n\nوەختێ جەنازەی مەحموود ئەو پابۆ\nهیمەتت چون وێت، بە دەرقەی ڕابۆ\n\n\nخاک ئاستانەت وە تاج سەر کەم\nوە نیشانەی تۆ، ڕوو نە مەحشەر کەم"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "محەممەد سدیق خوات بۆ ڕەفیق", "poem_description": "بۆ حاجی سدێقی دزڵی", "poem_text": "١\n\nمحەممەد سدیق، خوات بۆ ڕەفیق\nکەرات بە هاوبەش، بووبەکری سددیق\n\n\nنەوڕەس، نەوجوان، تازە ڕەسیدە\nسیاو دیدە و، ئەبرۆ کەشیدە\n\n\nدۆعا مەکیانوو، تا کەردت کەرە\nدڵ نە گەرد و خول، وێنەی فڕفڕە\n\n\nفەهیم و عاقڵ، دانا و موحتەرەم\nڕەواجی خەتت، نە ڕۆم و عەجەم\n\n\nمەیل و مەحەبەت هیچکەس نەمەندەن\nتەوری دەستی دەور، جە ڕیشەش کەندەن\n\n\nتەوری دەستی دەور، باخەکاش بڕیەن\nپەردەی عیسمەتی دینداران دڕیەن\n\n\nتەورێ دەستی دەور، داری سەر کەندەن\nدوو ڕیشەش کەنیان، یەک ڕیشەش مەندەن! \n\n٢\n\nمەغریب ئاماوە، زەردە داش مەدی\nبا دووری گێرمێ، جە یانەو بەدی\n\n\nجیهانە ئاما، بە جامی دۆوە\nدڵەکەم ئێشان، ئاشتش مەبۆوە!"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "میرزای موهاجر شەریەتخانەی خەم", "poem_description": "ئەم شیعرەی بۆ محەممەدی حاجی مەلا ساڵحی تەوێڵە نووسیوە کە لەبەر سەربازی چووەتە دزاوەر", "poem_text": "میرزای موهاجر، شەریەتخانەی خەم\nوەتەن تەویڵێ، مەسکەن نە عەجم\n\n\nئاهوو پەروەردەی، هەوای عیراقی\nئارەزووی وەتەن، نە دەروون باقی\n\n\nتەیری ئاشیان، تەوێڵە ماوا\nیانەی دڵ وە خاک، غەریبی ئاوا\n\n\nعەبدی ڕەزا بەند، بە قەزای سەمەد\nجەنابی ئەکرەم، میرزا محەممەد\n\n\nشەمسی تەوازوع، زومڕەی گوستاخان\nهەڵقەی سیلسیلەی، قەدیم ئوجاخان\n\n\nدەروون پێچ وەردەی، خوونی ئیجباری\nوێنەی کەتیرەی، شووشەی جەباری\n\n\nئیسە جای مەتڵەع، چون شەمسی خاوەر\nتلۆع نە مەشریق، سەر کۆی دزاوەر\n\n\nمەبارەکتا بۆ گیزەی سەماوەر! \nجەهەننەم جە گۆشت، برنج و ساوەر! \n\n\nدمای وەزیفە و دوعا و سەلامەت\nدۆعاگۆیی خەیر، هەم ئیحترامت\n\n\nدەخیل سەد دەخیل، بێ مەرەکەبم\nخەڵک عاجز جە دەست، یا ڕەب یا ڕەبم\n\n\nچەن قسەی ماتڵ، نە تۆی دەنداندا\nچەن مەتڵەب مەندەن، نە قەڵەمداندا\n\n\nهانا و ئیلتیجام وەلات ئاوەردەن\nدەرد جە حەکیمان، کێ پنهان کەردەن؟ ! \n\n\nئەڵبەت میرزا گیان، هەر جۆرێت کەردەن\nئەگەرچی پەنات، بە بەغداد بەردەن! \n\n\nبەعزێ مورەکەب، سیای سوندووسی\nبەریقەی کێشدار، خەت ئابەنووسی\n\n\nسەوادش وێنەی، زوڵفی نازاران\nعەترش چون سینەی، ئەڵفەندی داران\n\n\nنە تەوێڵێدا، بسانە پەرێم\nتا نەجابەتت، مەعلووم کەرۆ لێم\n\n\nهەرچەن مەلاقات چەنی تۆم نەبیەن\nبابەو من هەرگیز، بابەو تۆش نەدیەن\n\n\nبەڵام بە تەعریف وارەزام ئەحمەد\nسەنای تۆ وانان، فەراوان بێ حەد\n\n\nمەحەببەتی تۆم، وە دەروون ئاوەرد\nها من دووراودوور، مەیلم زیاد کەرد\n\n\nچون تۆ برازای، ئەو مامۆسانی\nچەمان سیلسیلەی، ئیمام مووسانی\n\n\nهەردوو سەرئەفراز، هەردوو سەربەرزەن\nوێنەی دوو کاڵەک، هەر جە یەک تەرزەن\n\n\nتویچ بە وێنەی ئەو، جۆیای خاسە بە\nئەو چەنی بیەن، تویچ هەر پاسە بە! \n\n\nجەوهەر سەوز و سوور، گەرەکم نییەن\nفیکری قەدیمم، جە یاد بەر شیەن\n\n\nساف و بێ غەش بۆ، چوون تووتیا بۆ\nوێنەی بەختی وێم، هەر با سیا بۆ\n\n\nبراژەن غونچە، کومەکم کەرۆ\nپەرێ مورەکەب، خەمو من وەرۆ! \n\n\nتا کە بوانوو، وەختی سوبح و شام\nپەی فەرزەندی ئەو، عەبدولواحد نام\n\n\nبواچوو یا ڕەب عومرش درێژ بۆ\nپیاڵەی بەختش، پەڕ بۆ، لەبڕێژ بۆ! \n\n\nباخی جوانیش، ساحێب سەمەر بۆ\nمەحفووزی زوڵمات، قەزا و قەدەر بۆ\n\n\nئەر چێر زەمین بۆ، بوزەش سەر زەمین\nجوابم مەکەرە، تۆ حیسامەدین!"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "واتم داڵانی چەندی ساڵانی", "poem_description": "", "poem_text": "واتم: داڵانی چەندی ساڵانی\nسپیاو وە لاشەی وێتا ماڵانی\n\n\nچەن چەرخان چەرخە، جە دەستت شیەن\nئا تۆ سەمەرەی چینەتە دیەن؟ ! \n\n\nواتش: ساڵیان چوون سەقەر و توون\nلزگەی ئاویرم یاوا وە گەردوون\n\n\nیاگە و بڵێسە و گەرمیم دیارەن\nتەماشا کەرە نە دوور پێوارەن"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "پیری نەقشبەند هەمرۆڵە ماوا", "poem_description": "بۆ یەکێ لە شێخەکانی هەمرۆڵە", "poem_text": "پیری نەقشبەند، هەمرۆڵە ماوا\nنامەی پڕ جامەت، وەلای من یاوا\n\n\nیا خوا نەناڵۆ، پەنجەو خامەکەت\nفەرەح ئەفزا بێ، فەحوای نامەکەت\n\n\nشەکەرڕێزان بێ، جە وەشی گوفتار\nخۆنچەواران بێ، چون وەرزی وەهار\n\n\nفەرمانت فەرمان، پەرێ جوبرەئیل\nمن بۆ بە هادی و ڕانما و دەلیل\n\n\nتا بە سڵامەت یاوووە مەکان\nئەنجام کارش، سەهل بۆ ئاسان\n\n\nسەروچەمەکام، بە خاترو تۆ\nزووبەزوو کارش، ئەنجام مەوەرۆ\n\n\nگێڵۆوە وەلات، ئازیزەکەی خۆم! \nخەیلێوەن موشتاق، دیای دیەی تۆم\n\n\nپەرسانت وەزع و ژیواو یانەکەم\nداخۆ چەنی بۆ، ئاو و نانەکەم\n\n\nهەورامان ماوا، قنیات پیشەنا\nدوور جە هەیاهوو، گێرە و کێشەنا\n\n\nبڕیەنم تڕو دنیای، والسّلام\nزوو تەڵاقم دان، خاتمەی کەلام\n\n\nسا تۆیچ مەردانە سێ کوچکەش کەرە! \nشەهادەت بارە، وێت ڕاحەت کەرە! \n\n\nتەوەنی وزمێ شۆنیش دوو بە دوو\nهەر یاگێ مەلۆ، بە کێ کەرۆ شوو! \n\n\nهەزاران شوکر، هەزاران سپاس\nمن نەجاتم بی و گیانم بی خەلاس!"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "پەوکێ چی دنیا شادی و وەشیمەن", "poem_description": "بۆ چەند دۆستێکی لە دەگاشێخان", "poem_text": "پەوکێ چی دنیا شادی و وەشیمەن\nبینایی دیدەم عەبدولحەکیمەن\n\n\nئامان و دەخیل بیاوەم پەنە\nکیسەی تەماکۆم تۆزش نەمەنە\n\n\nحەمە کەریم گیان نەتەوەی ئاڵتوون\nکۆنە تەڕەوان، وێنەی ئەفلاتوون\n\n\nحەمە قسەوەش، حەمە زوان وەش\nگەورە تەڕەوان، چوار و پەنج و شەش\n\n\nقلیان بەوێنەی بزڵە هەتیمە\nعەرزەش هەن وەلای ئەحمەد ڕەحیمە\n\n\nئەر جە هامسایا وێت دزیت کەردەن\nیا چنگڵە ڕوکێ، یا گزیت کەردەن\n\n\nنام وردە دانەی، خەربەنگت هاڕان\nنام جە تەماکۆی، بن پەلت ماڕان\n\n\nیام ساقە زلت هاڕان بە دنگێ\nقلیان ماتڵا پەیم کیانە چنگێ\n\n\nئەر هیچکام نەبی، گزگلێ هاڕە\nبیاونەم پەنە، حاڵەتم فاڕە\n\n\nقلیان سیاقیر، سینەم تەنوورا\nها شیم وەهەردا، پەی هەشەنوورا\n\n\nئیستقبال کەروو جە قۆزەداران\nبەش نەفەسێم دا، جە ژحرەماران\n\n\nسینەم ئاشوفتە، دەروون ناڵەشا\nهەناسم گیزەی، زەردەواڵەشا\n\n\nپێچی مێزەرەم، وێنەی کالیارەن\nهەیکەلم وێنەی، ئوسا دانیارەن\n\n\nئەمانەتیت بۆ، وەختی عەلاجەن\nڕیش و سمێڵم، وڕەی هەلاجەن\n\n\nها نەختێش مەنەن بەیا نەسەردا\nوا چون قنگڵاشک، بەرۆش وەهەردا\n\n\nئارۆ پەنج ڕۆین، قلیانی هاڵی\nمژوو تا چەشوو، ژاراوی تاڵی\n\n\nژارش تەمام بی، تاڵیش هیچ نەمەن\nشیرین بی دلێش، چون شەکەرو قەن\n\n\nحەسەن جە دزڵی، وای سەر ئێڵاخان\nهاوارت یاونۆ، بە دەگاشێخان\n\n\nچون داشێخانی، هەر پەی خواینێ\nپەی شێخ و مەڵا، هەر جان فیداینێ\n\n\nئافەرینتا بۆ، دەگاشێخانی\nگیان فیدای عیلم و دین و ئیمانی\n\n\nئیشەڵا وەختێ حەشرەما کەرا\nچەنی سولەحا، نامێما بەرا! \n\n\nحەدیسەن هەر کەس، چەنی کەسێ بۆ\nپەی خزمەتی عیلم، پێسە مەسێ بۆ! \n\n\nئاخ جا چەن وەشا، پێوە جە مەحشەر\nحەشرما کەرۆ، خالقی ئەکبەر! \n\n\nجا ملمێ بەهەشت پێوە ئیشەڵا \nاحسنُ الحَیات، تَبارک اللە"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "ڕۆزگاران ئاخ", "poem_description": "بۆ پرسەی شێخ حیسامەدین", "poem_text": "ڕۆزگاران ئاخ، ڕۆزگاران ئاخ! \nزەمانەی وەیشووم، سەد حەسرەت، سەد داخ! \n\n\nبدیەوە کەردەی، سیای چەرخەزاخ\nچەندش دان وەهەم، خانەدان ئوجاخ! \n\n\nکۆن ولی اللە، کۆن قبلەی عامی؟ \nکۆن نوور تەلعەت، شێخی حیسامی؟ \n\n\nتەم و بۆخارەن، نەسەر باخەکۆن\nشوعاع جەماڵ، حیسامەدین کۆن! \n\n\nنەجمی مەنزوومەی سەبعەی سەیارات\nپەی پابووس پاش، عاڵەم بە ئاوات\n\n\nفەڵەک ئێشی من، بلۆت نەتۆی دڵ\nتۆ قورسی قەمەر، نیات نەتۆی گڵ\n\n\nئەی شەمسی تالع هەر لایق بە تۆن\nگاهگاه تەوێڵە و گاهگاه باخەکۆن\n\n\nگاه بە ئیشارەت ڕەمز مونەوەر\nپانە منارەی بورجی گوڵ عومەر\n\n\nقوتبی دنیا و دین، شەمس عالەم تاب\nپا نەسەر ڕیکاب، دایرەی ئەقتاب\n\n\nقوتبی دنیا و دین، قەڵای دینم ڕۆ! \nکەعبەی فەقیران، سەرزەمینم ڕۆ! \n\n\nبابەی مورید و مەنسوبانم ڕۆ! \nسەربەرزی عێراق هەم ئێرانم ڕۆ! \n\n\nموریدا بەیدێ، بکەردێ زاری\nپەرێ بێ کەسی و، بێ یاگەدٚاری! \n\n\nداخی داخانم، کوشیاوە ئوجاخ\nمەگەر هەر واچو، سەد حەسرەت و داخ! \n\n\nیاگەکێش هاڵی و بێ کەس و بێ شۆن\nقوتبێ تەر پێسە، حیسامەدین کۆن؟ !"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "هەی هوویە چەندەن نامان خەبەرێ", "poem_description": "بۆ شاعیر شێخ فاتیحی فانی", "poem_text": "هەی هوویە چەندەن نامان خەبەرێ! \nتای تامڵ بڕیان، نەسیم سەفەرێ! \n\n\nخەیلێن سەرحەڵقەی عالی مەقامان\nشای فانی نامان، نامەیچش نامان! \n\n\nنەدان مەکینە وە پارچەی خەزدا\nعەنبەر نەشانان وە ڕووی کاغەزدا\n\n\nیەک ساڵ زیادەن نیەن ئەشعارش\nنمێ بۆی ڕێحان، جە مێرغوزارش\n\n\nدیارەن -دووربا- جە من زیز بیەن! \nچون مەعدووم مەحرووم ڕووی ئازیز بیەن \n\n\nمن خۆ دوور جە ئەو چون مەردەمەردە\nهەر هام نە خەیاڵ عومر ویەردە\n\n\nئەییام غەفڵەت، تاعەت نەکەردە\nژاراو مێحنەت، زەمانە وەردە\n\n\nبەدەن چون چۆڵکە، وجوود چنگێ پووش\nڕیش چون گیای فش، کالعِهن المنفوش\n\n\nلووت نە کە مۆڵەی دۆخەوای کاڵۆش\nگاهێ قرخەقرخ، گاهێ لووشەلووش\n\n\nقووەی زەنجیرەی شێعرم نەمەندەن\nئەمما نار دڵ، بڵێسە سەندەن\n\n\nنەوەخت وەهار هاژەی شەتاوان\nخەندەی تیفڵ گوڵ، گەهوارەی کاوان\n\n\nبووک سەربەرزان اِستَبرَق پۆشان\nسەرچەمەی بێڵووی ئەشعارم جۆشان\n\n\nنەسیم هوربێزە تۆ بەی نامەوە\nچون عەزم حاجی بە ئێحرامەوە\n\n\nبنیشە هەوا وێنەی تەییارە\nتا ئەوج ئەفلاک سەبعەی سەییارە\n\n\nبەو پەرواز و باڵ دوو پەروانەوە\nقەباڵەی عەدەم وێت بوانەوە\n\n\nگەردەلوول وەسەر تەخت هەورامان\nمەندیل عەمامە، ئەولیا دامان! \n\n\nگێج بدەر نەوێت خەیلێ چەرخە کەر\nبە دووربین چەم، خاس نەزارە کەر\n\n\nچوون هەلەکەساما نەختێ لەنگەر کەر\nخیتەی کەماڵا باوەر بە نەزەر\n\n\nئانا یەک حەوزێ مەبۆ نمایان\nتەختەپۆش چەنی تەوەن نمایان\n\n\nمەوج مدۆ وێنەی گێج سکەندەر\nجومەش چون دەریای حەوتەمین ئەخزەر\n\n\nمەواچی تالار ئەحمەد خانییەن\nئانا تەنوورەی، ئاش فانییەن! \n\n\nسەرازێر وێنەی تەیر کەبووتەر\nچون هاژەی هەڵۆ باڵ وێت لوول دەر\n\n\nبنیشە کەنار بورج ئاشەوە\nنامە چون گونجشک بە دەم واشەوە\n\n\nبدیە نشینگەی بان بەر ئەیوان\nچەتر کڵاوزەڕ سەر نەسەر سەیوان\n\n\nها نیشتەن نەوجا هامفەردەکەی فەرد\nگۆش دەرۆ ناڵەی ئاسیای چەپ گەرد\n\n\nچەنی هارێ سەنگ هەر دوو مەناڵان\nماوەران وەیاد گوزەشتەی ساڵان\n\n\nئەو بە هەیاهوو، ئێدٚ بە ناڵەوە\nئەو بە تەپ و تۆز، ئێدٚ بە پاڵەوە\n\n\nئەو پەرێ بەختی سەرگەردانی وێش\nئێدٚ پەرێ حەسرەت نەوجەوانی وێش\n\n\nشۆ ئەو خزمەتش وە حەزینەوە\nنامە نەسەر کەف دەس بە سینەوە\n\n\nبوانە سەلام، مدرە وەپاوە\nدەم بە گفتوگۆ، دەس بە دۆعاوە\n\n\nئەر پەرساش ئەحواڵ جە ڕووی مەرحەمەت\nچۆنەن فڵانی؟ ڕەحەت ناڕەحەت؟ \n\n\nوەزع و گوزەران حاڵش چ تەورەن؟ \nنانش هەر وشکەن یا خەپلەی چەورەن؟ \n\n\nواچە: نانش تاڵ چون قەرەقووتەن\nدێمیلەی ڕووتەن چون ژەقنەمووتەن\n\n\nهیت و گاوش غەم، خەرمانش مەینەت \nبارئاساو زەحمەت، بان ئاساو خەفەت\n\n\nبە وردە ئەشغاڵ سەرش لێ شێویان\nبە چەمچەی گەردوون دۆخەواش ڕێویان\n\n\nلووت سەرەقاڵنگ سەر کالیارەن\nدوور بۆ جە دینش، ماچی دانیارەن\n\n\nگا دەس بە قۆری، گا پیاڵەوە\nگا بە کەلوپەل، وردەواڵەوە\n\n\nگاهێ ئیمامەن، گاهێ هەن مەسبووق\nتەماع کار وێنەی، مەلا لەتەرەبووق\n\n\nئاساوی تەماع، کەردەنەش وەسەر\nشکەم چون دۆڵیان، بار ئاسیاو وەسەر\n\n\nمەکەرۆش وەگەرد چایی و خۆراکی\nهەر لرفەیش مەیۆ، چون دەروێش خاکی\n\n\nوەختی چێو نەبۆ، هەر کڕای کڕۆ\nمن عوهدە نمەو، دەک یانەش وڕۆ! \n\n\nغافڵ جە وەعدەی گەردان بێچوون\nسیحەی هەیاهوو ئاسیای گەردوون\n\n\nسەدای ئاش بەتاڵ، نەوای ئیزرائیل\nعەزم کاروان، تەپڵ الرّحیل\n\n\nکاتێوت زانا ئەمر مووقەددەس\nئاو سەرناسای، ئەی ئایساش وەس\n\n\nمات بی جە ناڵە، بێ دەنگ و سامووت\nلاشە نەسەر خاک، ڕۆح جە مەلەکووت\n\n\nعەزم سەفەر کەرد، نیشت نەسەر تابووت\nتەختەشۆر پا تەخت، شا کەفەن قاپووت\n\n\nئەی کەلەی ئینسان، چون ئاسیاوەن\nهەتا دانش بۆ، پڕ گێڵ و تاوەن\n\n\nهەر دوو چەناکە، چون تەوەن هارەن\nتازە میرازەن، بدیە چە هارەن! \n\n\nبە حەرەکەی ڕیش، بە چەرخنای دەم\nزبان ئاردە ماڵ، دەم هەر ماچۆ دەم\n\n\nتاکوو ئاسیاوچی، ئەجەل چون میراو\nمنمانۆ پەنەش، قەتع نۆبە ئاو\n\n\nناگاه جە ناڵە و جە حەرەکە کەوت\nچەم نیا بە هەم، وێنەی یاران خەوت\n\n\nنە هاژەی ئاوە، نە دان و نانە\nئاش ئاو کەوتە، چۆڵ و وێرانە\n\n\nئەی تەنیا و بێ کەس، چاڵ سیا وێم! \nقووەی نەتاوای، هۆرچەرخنا وێم! \n\n\nنمەز کام سەهلەن، نەو قەبر تەنگدا؟ \nزەختەی گۆڕەوشار، نەبەین سەنگدا\n\n\nلایێ سوئالەن، لایێ حیسابەن\nلایێ خەجاڵەت، لایێ عەزابەن\n\n\nکەوتیمێ نە قەبر با بەیمێ وەسەر\nئاخرما خاکەن، خاکمان وەسەر! \n\n\nتا قووەمان بێ، فیکرێمان نەکەرد\nداخی داخانم، جوانی وەیەرد! \n\n\nویەردە ویەرد، هەوڵێ پەی باقی\nئەمجا یە دەرۆیش، نەی چی و ساقی! \n\n\nحەسەن ئەر قەوڵت ڕاسەن بە تاقی\nچوون فانی ڕوو کەر نە دەرگای باقی\n\n\nهەر پێسە گشت وەخت، وەهار نمەبۆ\nزوان ئەر پاراو، دەم هار نمەبۆ! \n\n\nسەوزەی سەرکاوان، سەرسەوز نمەبۆ\nئەلبەسەی هەردان، قەنەوز نمەبۆ!"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "مەلا حەسەن و ئۆسا ئەولەزیزی کڵاش چن", "poem_description": "", "poem_text": "داوای کڵاش\n\nیاری مێهرەبان شیرین و لەزیز\nئۆسای گیوەبەند، ئۆسا ئەولەزیز\n\n\nسنعەت پاک و ساف، کەسابەت زەریف\nشاگردی ئۆسا محەممەد شەریف\n\n\nئۆسا، ئەو ئۆسا، تۆ شاگردەنی\nهەرچەند تۆ کارساز خەیاڵ وردەنی\n\n\nئەو وێنەی لوقمان، تۆ ئەرەستوونی\nهەڵبەت ئەو شاباز، تۆ پەرەستوونی! \n\n\nبار بۆ هەر سوورەت، بەعزێ پەڕۆی خاس\nهەڵاوەی بێ عەیب، سفیدتەر جە ماس\n\n\nکیاستم خزمەتت، بکەریش کڵاش\nڕێک و موافق، ئی تاکە و ئەو تاش\n\n\nگیوەبەند شنەی سەر و سایە باش\nجای گازن عەقیق، یا دانەی تراش\n\n\nسەر و بن ئەحمەر، ڕەنگی یاقووتی\nخاڵ و میل وێنەی، خەتی زەمڕووتی\n\n\nناڕێک چون لەوسی پیرەژن نەبان\nوە ڕاس بە وێنەی نێرەژن نەبان\n\n\nیا چون پۆزەی خەر بالووک ئاوردە\nیا لەوسی کوڕی سوورپیازواردە\n\n\nکاغەزی باریک، سفت و ناسک بان\nسیاخاڵ وێنەی، دیدەی ئاسک بان\n\n\nتوند و تۆڵ و ڕەق، وێنەی مەڕمەڕبان\nهاژەباڵ وێنەی، هەسارەی کەڕ بان\n\n\nپەی گشت تەدارەک، چەنی پەرگەما\nوێنەی دۆخەوا، باریشاوە ما\n\n\nبە وادەی سێ ڕۆ یاونیشا پەنە\nنەبا بێ کڵاش من قۆمیۆم وەنە! \n\n\nزەمی ئەولەزیز، پی بۆنەو کەروو\nجە دڵ گرانیش مشیۆ بویەروو\n\n\nسەروەش مەگێڵی، وە گەریاتەدا\nکڵاش لەیلەچن، ها نە پاتەدا\n\n\nوە گریاتەدا بەیان، بویەران\nکڵاش چەرمە و سوور نەپای دڵبەران\n\n\nپۆل پۆل نازاران، ژەرەژ خەرامان\nمەمە فنجانان، نەو تووڵ نەمامان\n\n\nمەیان، مەویەران بە وێنەی ئاسک\nڕەنگ و سوورەت وەش، شێوە و دەنگ ناسک\n\n\nتۆ بە ڕەفاقەت ئاییشا مەفتوون\nچ دەربەسەنی، من پاخەروا بوون! \n\n\nتۆ بۆ بەخاتر ئەو نەونەمامان\nبا بەزەیت بەیۆ، پای پاخەروامان! \n\nداوای چایی\n\nجە قەند شیرینتەر، هەنگوینی لەزیز\nباش ئۆسای زیرەک، ئۆسا ئەولەزیز\n\n\nسەر و قنگ چەرمە، فرە مومتاز بۆ\nچایەوە خەلیس، ئاواتەخواز بۆ\n\n\nڕەنگ دێز و سیاو، بە وێنەی قیراو\nچون چایی تەورێز، یا میاندواو\n\n\nعەرەقش وێنەی بناگۆشی یار\nچێرۆ هوربەیۆ نە وەختی ئیوار\n\n\nبەعزێو نە ئەی چا، ئیسە کە من وات\nبکیانە پەرێم بە ڕەسمی سەوقات\n\n\nبە یادی تۆوە یەخەگیرمانە\nهەتا ساڵێو تەر، هەر جە ویرمانە! \n\nئۆسا کڵاشەکانی دوا ئەخات و چاییشی بۆ نانێرێ، مەلا حەسەنیش بۆ تووڕەکردنی ئەم شیعرەی بۆ دەنێرێ\n\nداخم هەر ئینەن جۆرە کەسانێ\nپا کافرمانی، لاقنگ هەسانێ\n\n\nڕیش تەپڵەگەونێ، یاپراخە لووتێ\nسەوەتە سەرێ، گەڵ و قنگ ڕووتێ\n\n\nمەواچۆ ئەمن چایی وەرەنان\nموققەدەم وێنەی، ئەسکەندەر ەنان! \n\n\nمن وێنەی خرووس دایم قوقوومەن\nپەی کەلەقەندێ، هەر قەیسە و قوومەن\n\n\nنە پەیغامێ هەن، نە نامە و ڕاپۆرت\nنە دیم ژەقنەمووت، یا خۆ قوزەڵقۆرت\n\n\nگەردن ژەرەژا، سۆسەن خاڵەکا\nزوڵفە سیاکا، چەمە کاڵەکا\n\n\nکڵاشە خاسەکێ پەی ئاییشا بۆ\nچ دەربەسەنی من پاخەروا بۆ! \n\n\nئافەرین گوڵێ، پەی تەقە و تێڵاش\nگا سەرە چڵۆسک، گا لنگە کڵاش\n\n\nشوکور ئەولەزیز، هەر چێر چەپۆکەن\nیانەی دڵ تاریک، سینەش ناکۆکەن\n\n\nگوڵێ هەر وەختێ، چەمش هۆر بڕیۆ\nئی دەس ودیمش، وە فەوری مەڕیۆ\n\n\nهێزم ئاویرگاش، پەنە هور بڕۆ\nهەڵیزە و مانی، پینە مەکەرۆ\n\nئاشت کردنەوەی ئۆسا ئەولەزیز\n\nئۆسا گیان تۆ وێت، بێ خەبەرەنی\nجە گر عالمێ، عالم تەرەنی\n\n\nضَرَبَ زَیدٌ، فەعوولون فەعیل\nفەقێ و دەرس و مەشق، ڕاتبە و قال و قیل\n\n\nدەرد و جامیعەی، دەوایە کەرا\nیا موشکڵات و خەڵکی لابەرا\n\n\nئەر تۆ نەپۆژنی، پاو پاخەروایا\nترێشتە و گاوەسن، دارێو ئۆسایا\n\n\nمەشۆ وەڕاوە، حەسەن بێ کڵاش\nتۆ عالمەنی، ئۆسای ئۆسا باش! \n\nهەر کاتێ ژن هاتن بۆ لات و داوای کڵاشەکانیان لێ کردی ئەم دوو بەیتەیان بۆ بخوێنەرەوە: \n\nفیدای باڵات بام وە گر کەسمەوە\nئینە لنگوو تۆن ئینا دەسمەوە! \n\n\nهەر دوو لنگ ساف و چەرمەی بلوورەن\nوەسەت پەی زینەت، خاڵێوەش سوورەن"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "یاوا سەوقات و کاڵای شاهانە", "poem_description": "سەوقاتی فەرەجوڵڵا بەگی ئاڵمانە", "poem_text": "یاوا سەوقات و کاڵای شاهانە\nزیاد بۆ جە تۆ، بەخشای خانانە\n\n\nبرنج و ڕوەن، نەخۆشەر و ماش\nقەن و چای، تەختە، تەماکۆی سانە\n\n\nجە گردین فێشتەر، قاضی الحاجات\nکیانابێت پەرێم، سەخی تەبعانە\n\n\nبە نەفسی بەرز و ڕەویەی قەناعەت\nموشکڵما حەل بی، چی سەعاتانە\n\n\nکیانامۆ پەرێت، چەنی خاناوای\nچەنەم بویەرە، خان خانەنە\n\n\nحەسەن هەورامین، دەماخش بەرزا\nپەیت کەرۆ دوعای أبودُجانه"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "بۆ ئاشەوانەکەی ئەحمەد ئاوا", "poem_description": "", "poem_text": "ئەمین مەرحەبا، ئەمین مەرحەبا\nدۆشەکەی ژێرت، کچ خاتوو قەبا! \n\n\nخۆت نەکەی لێوە، خۆت نەکەی خەڕات\nبۆمان بنێرە، گەنم یان زەڕات!"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "بەچکەی فەرەنجی و ڕۆڵە هەورامی", "poem_description": "شەرتە هەورامان بەجێ نەهێڵم", "poem_text": "بەچکەی فەرەنجی و ڕۆڵە هەورامی\n…... …... …... …... \n\n\nئەقڵم هاتە بەر، چاوم کردەوە\nکە زەمانەم دی، ڕۆژە یا شەوە\n\n\nسوێنێکم خواردووە، بە ڕۆحی باوام\nبە گۆڕی نەنکم، بە ڕۆڵەی ساوام\n\n\nتا بۆ بەرامەی، شەوبۆ و وەرکەمەر\nتا سوورهەراڵە، سەر تێرێتە دەر\n\n\nتا دەنگی ژەرەژ، پیقەی نەچیری\nتا قسەی خۆشی، پیرێکی ژیری\n\n\nتا بەڕوو مابێ لە هەورامانا\nتا شەماڵ بدا بە کۆساڵانا\n\n\nتا بەڕەزایەک، با بیشەکێنێ\nهەتا ڕێواسێ، چووزە دەربێنێ\n\n\nفەرەنجی شڕێ، چۆخە دڕاوێ\nکڵاشە چەکێ، پشتێن بڕاوێ\n\n\nشەرتە هەورامان، بەجێ نەهێڵم\nمەگەر ئەو ساتە، کە بەجێی دێڵم!"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "گوندی دۆڵکانە", "poem_description": "", "poem_text": "تَبیرُ إِذا هەڵوەستُ دەستی بِچاکِکُم\nوَ قَوْلی: «هەتیو، دۆڵکانە بێ نانە با نەمری؟ !»\n\n\nلِمَنْ أَدماعُکُم أَجْراً، مِنَ الدَّرْدِ ئەشقەمە؟ ! \nنگفتی: درس، برتر؟ گفتمت: خود دانی، با بمری؟ ! \n\n\nدە بێ سەر ڕەئسی ئیبهام و تەماشای گردی گێتی کە! \nلە أکلی کووکەگاڵینە و پوە، خەمباری بُوالکِتری! \n\n\nهاوار و هەرا و هوریاتە، بُوالأَخْباز و برسی سک\nبە صَیْحەی ئانی جُعْنا یا بە برسیمە دەبێ بچڕی\n\n\nفەلەک ئاوێکی بۆ ڕشتین ئەبێ برسی و کز و کوێر بین\nأحامِر و أکالِب شحم و لحم و تۆیش ئەبێ بقڕی\n\n\nوەکوو من زیکری گێتە و ویردی چای سەرفی عیلمی کە\nوەگەرنە ڕیحی ئەمعا و ئەوارگ زیاد ئەکا و ئەتڕی\n\n\nبە کام دەستوورە و کام یاسا عەوالیم ڕووت و برسی بن\nلە هەر بوالعِلم و بوالزّانین دەپرسم قالَ: لاأدری\n\n\nحەسەن ڕۆژێ ئەبێ عالم ببێتە ساحیبی عالەم! \nأولوالأزوار، أولوالأسوار، أولوالدّینار، ئەبێ بمری\n\n\nئەگەر ڕۆژێ عیلم جێگای «اولول» بگرێتەوە کاکە\nکەر و بل باوی نامێنێ وەکوو کۆلارە هەڵدەفڕی"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "دەمێکە من لە دووری تۆ ئەناڵم", "poem_description": "", "poem_text": "دەمێکە من لە دووری تۆ ئەناڵم\nمەگەر هەر گەوری بێ دین بێ بە حاڵم\n\n\nفُؤادی عِنْدَکَ یا نُورَ عَیْنی\nلەلای تۆیە هەموو فکر و خەیاڵم\n\n\nفَأَنتَ غافِلٌ عَنْ فِراقی\nوەلێ من بۆ گوڵم ئاشوفتە حاڵم\n\n\nوَ کُنْتَ غَفَلْتَ عَنْ فِراقی\nئەمن سووتاوی تۆم و تەن زوخاڵم\n\n\nلِقَوْلی إنْ تَصَدَّعْتَ عَزِیزِی\nلە دووری تۆ نەماوە کەیف و حاڵم\n\n\nوَ لا تُبْعِدْ وَ لا تَقْطَعْ جَناحی\nئیتر لێم دوور مەبە مەشکێنە باڵم\n\n\nتَرَحَّمْ لی فَإِنّی مُسْتَحِقٌّ\nلەڕێی خوادا بکە ڕەحمێ بە حاڵم\n\n\nحَرَقْتُ مِنْ فِراقِکْ فَاعْطِنِی الماء\nدەمێکە مونتەزیر ئاوی زوڵاڵم\n\n\nتَسَمَّعْ صَیْحَتی یَوْماً وَ لَیْلاً\nببیستە تۆ چریکە و ناڵەناڵم\n\n\nفَعَقْلِی ڕاحَ بَعْدَکْ یا حَبِیبِی\nکە تۆ ڕۆیی نەما عەقڵ و خەیاڵم\n\n\nفَأَرْجُو وَصْلَکَ بَعْدَ الْمَماتِ\nلە قەبریشدا بە ئومیدی ویساڵم"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "من هەڵۆی لووتکەی بەرزی داڵانیم", "poem_description": "وەڵامی نامەی دەسەڵاتدارێک", "poem_text": "سەر وەک مەسینە، سەگ لەسەر سینە! \nالخبیثاتُ لِلخبیثینە! \n\n\nئاخر کام ئینسان، دەسەبرای سەگە! \nڕەفێقی تانجیم، پێ ناشیرینە! \n\n\nهەرکەسێ سەگی کرد بە هاوخوانی\nئەوە نۆکەری، ئینگلیسینە\n\n\nقودرەت و سەروەت، جاه و جەلالات\nپێشکەش بەوانەی پێیان شیرینە\n\n\nسەد تف و لەحنەت، لە قوربان قوربان\nلە ئاغا فەرمووی، یەکجارم قینە\n\n\nخۆم زەلیل ناکەم بۆ فلس و دینار\nئەویش لە سایەی، عیززەتی دینە\n\n\nپێم خۆشە نانی، جۆ ڕەشی عەباڵ\nدۆینەی خەجیجە و فاتە و جەمینە\n\n\nکاڵە و کلاشی ساختە هەورامان\nنایدەم بە قۆنرەی، چەرمی مەکینە\n\n\nئیسلام و عیززەت، عیلم و کەرامەت\nکورد و شەرافەت، ڕەسمی دێرینە\n\n\nهەی­هوو چەن دوورین من و نۆکەری! \nئەمەش هەر جۆرێ کاسەلێسینە\n\n\nسەلام سەییدی، ویرمەنە دینار\nخوویەکی پیس و زۆر ناشیرینە\n\n\nناکەومە پینەی درۆی ئاغایان\nکەوش و کراسی، خۆم ئەکەم پینە\n\n\nئاخر من قورئان وا لە سەر سینەم\nالطّیِّباتُ للطّیّبینە\n\n\n من هەڵۆی لووتکەی بەرزی داڵانیم\nهەرگیز وەک قاڵاو، ناکەومە چینە\n\n\nحەسەن بۆ مەقام نۆکەری ناکا\nسەد جار ڕیامە، ئەو جۆرە ژینە!"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "مەلائیک شاهد خودا عەلیمە", "poem_description": "بۆ وەستا حەمە سەلیم خەیاتی تەوێڵەیی", "poem_text": "مەلائیک شاهد، خودا عەلیمە\nئەم عەرزە بۆ لای حەمە سەلیمە\n\n\nئەم عادەتەی من ڕەسمی قەدیمە\nپێی ناخۆش نییە، هەرکەس کەریمە\n\n\nوەستای موحتەرەم، سەلیمی خەیات\nئاوی دەم شیرین، وەک ئاوی حەیات\n\n\nجاداری مەرحووم محەممەد ڕەزا\nوجودت سالم، بەدەن بێ قەزا\n\n\nچرای تاقمەی گشت مەکینەچی\nخزمەتکارت بێ دووسەد پینەچی\n\n\nئەر تۆ لە جادەی ڕاسی دەرنەچی\nنایەتە ڕێگەت ناڕاسی و کەچی\n\n\nموبارەکت بێ ئەو مەکینەی ڕەش\nفابریقەی حەڵەب، کارخانەی حەبەش\n\n\nدەستی پێدانێ، بێ غوبار و لەک\nبا بێتە جونبش، وەک چەرخی فەلەک\n\n\nحەرەکەی سەریع بە ئیستیدارە\nهەر وەک قەتاری، سەبعەی سەیارە\n\n\nهاڕەی بە وێنەی، تەرزەی بەهارە\nبەرقی سەوادی، ئەڵێی ڕەشمارە\n\n\nئەو زنجیرەی ورد، ئەو بەقیەکاری\nئەو نەقشی چینی، خەتی نیگاری\n\n\nهەر شایستی تۆ و، لایەق بە خۆتە\nئەمما تۆ نەبڕی، بەرگی ئه لموتە! \n\n\nبا بێ بەرەکەت، نەبێ سنعەتت\nبا لەلای خودا، زۆر بێ نیعمەتت\n\n\nخودا گەرم کا، ڕەواجی کارت\nگەرمی ماڵەکەت، گەرمی بازاڕت\n\n\nبەو قەد و باڵای شۆخ و شەنگەوە\nبەو ئەلبیسەی چاک، هەزار ڕەنگەوە\n\n\nتا دێرزەمانە، یا خوا باقی بی\nدایم لە لیباس، بەدەن ساقی بی\n\n\nلە پاش هەدیەی، وەزیفەی سەلام\nدۆعاگویی خەیر، وەختی سوبح و شام\n\n\nحەمە سەلیم گیان، ئەم جار نۆبەمە\nنۆبەی حەرارەت، گەرمی سۆبەمە\n\n\nئەمن پارەکە، کاغەزێکم نارد\nزەحمەتم کێشا، چەن تاڵاوم خوارد\n\n\nبۆ چی لەگەڵ من، خیتابت نەبوو\nبە بوون و نەبوون، جوابت نەبوو؟ \n\n\nمن مەلای ئیمام، تۆ مەکینەچی\nتۆ دەروون گەورەی، تۆ چی و کینە چی؟ ! \n\n\nوا بێ مەرحەمەت، لەگەڵ من بۆ چی\nخۆ تۆ ڕوو خۆشی، بێ مڕ و مۆچی! \n\n\nئیعاشەی منیش، شەکرە یا چایی\nمەرحەمەت بکە، بە دڵ نەوایی\n\n\nجەزاکەی پاریش، هەم قەزا بکە\nبە هیممەتی خۆت، من ڕەزا بکە\n\n\nتا من بخوێنم، دۆعای دەوامت\nخۆت و نیشانەی، عالی مەقامت\n\n\nباقی من مەشغووڵ، دۆعاگویی تۆم\nچاوەڕێی هاتن، شەکر و چایی تۆم!"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "جوابی گلەیی حەمە ڕەشید بەگ", "poem_description": "", "poem_text": "هەوەڵ خانەدان، نەجیب ڕیشە و ڕەگ\nسەرداری ئەکرەم، حەمە ڕەشی بەگ\n\n\nلە دەروونمدا وەها فیکرم کرد\nنیدا و ئیلتیجام وەلای تۆ هاورد\n\n\nجا پەنام هانی وە جەنابی تۆ\nقۆریم بێ چای و، کیس بێ تەماکۆ\n\n\nبە مەن بە سەندووق، بە کیسە و جەواڵ\nبۆمان بنێرە، بە مانگ و بە ساڵ\n\n\nگەر نەما باسی، فتوا و قەواڵە\nناردنی چای و، تووتن مەحاڵە\n\n\nکاکە ڕەشید گیان، بە گیانەکەی تۆ\nهەر ئەم کارانە کردمی ڕەنجەرۆ"}, {"poet": "مەلا حەسەنی دزڵی", "poet_description": "['ناو : مەلا حەسەنی دزڵی']", "book": "دیوانی مەلا حەسەنی دزڵی", "poem_title": "یا شێخی سەروەر یا مەردی مەیدان", "poem_description": "بۆ شێخ مەحموودی حەفید", "poem_text": "یا شێخی سەروەر، یا مەردی مەیدان\nیا شۆر و شەرەف پیر و مریدان\n\n\nیا ئومێدی کورد، یا شای هەژاران\nڕۆشنی ئوجاخ ئێل و تەباران\n\n\nچی بێژم لە وەسف بوزرگەواریت\nلە ڕەنج و ئازار، لە دەردی کاریت\n\n\nگیان فیدای خەڵک و ڕێنمای ئینسان\nشەمعی سووتاوی ڕێگەی کوردستان\n\n\nخواردن و خەوتن، ئاهەنگ و شادی\nفیدات کرد، بەخشیت لە ڕێی ئازادی\n\n\nبووی بە دەلیل و حوججەتی خوا\nبۆ ئێمەی هەژار، بوویتە ڕێنوما\n\n\nلایغیِّرُ، گفتەی خوایە\nبەبێ تۆ دەعوای کورد ناڕەوایە\n\n\nتۆ سابتت کرد کوردیش ئینسانە\nوەکوو ئەم خەڵکە، خەڵکی جیهانە\n\n\nمەلیکی ئەوێ، وەک مێلوورە و هەنگ\nهەرکەس ئیژێ نا، سەری دا لە سەنگ! \n\n\nبۆ کورد گڵۆڵەی بەختی تێکەڵ بوو؟ \nتێکاڵاو پژا و سەروژێرۆ بوو؟ \n\n\nتف لە کەمتیار بەریتانیا\nسەد هەزار لەعنەت، لە کەبیری وا! \n\n\nساڵانی ساڵە ئێمەی بێچارە\nهەر پێمان ئێژن، حەوشەتان لارە! \n\n\nخوا بە خواییت لە تەواو جیهان\nنموونەی کوردت نەبووە لە دەوران\n\n\nکام سیفەتی چاک، کام خوو پەسەندە؟ \nکورد لە شەرەفدا، چەند هەزار چەندە! \n\n\nبا نەڵێن هات و ژیا و پاشان مرد\nکورد بۆ ئازادی، کارێکی نەکرد؟ \n\n\nتۆ سابتت کرد، بۆ هەموو جیهان\nگیانت فیدا کرد، لە ڕێی کوردستان\n\n\nسەرت بەرز کردین، خوا سەربەرزت کا\nگەردەن ئازا بی لە هەردوو دنیا\n\n\nمەحموود فەرموویە بەو سینە و سۆزی\nحەسەن ئیمڕۆمان نەبوو، با سۆزی\n\n\nبەش خوا زوو زوو مەحموود بنێرێ\nحاڵێ تر بە سەر کوردانا بێرێ\n\n\nئەم مەحموود نەبوو، بەڵکوو ئەو موحموو\nخوا گەورەترە لە سوڵتان مەحموو! \n\n\nتا بەڵکوو ئێمەیش بگەینە ئاوات\nبێژین بە دیدار موحەممەد سەڵەوات!"}]