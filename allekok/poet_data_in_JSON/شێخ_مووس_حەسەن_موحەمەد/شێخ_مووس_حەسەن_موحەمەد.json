[{"poet": "شێخ مووس حەسەن موحەمەد", "poet_description": "['ناو : شێخ مووس حەسەن موحەمەد', 'ناسناو : جگەرخوێن', 'لەدایکبوون : ٢٦٠٢-٢٦٠٣ی کوردی؛ مێردین، باکوری کوردستان', 'کۆچی دوایی : ٣٠ی ڕەزبەری ٢٦٨٤ی کوردی؛ ستۆکھۆڵم، سوێد', \"زانیاری زیاتر : <a target='_blank' rel='noopener noreferrer nofollow' class='link' style='font-size: inherit;' href='https://ckb.wikipedia.org/wiki/جگەرخوێن'>ویکیپیدیا</a>\"]", "book": "شەفەق / برێ وەلاتپەروەری", "poem_title": "ئەی فەلەک", "poem_description": "", "poem_text": "ئەی فەلەک، کا ئەو سەرا و برج و قووناخێ دمن؟ \nکا رەز و بۆستان و دار و کانی ئەو باخێ دمن؟ \n\n\nچیچەک و نێرگز هەرشتن، تەڤ ژ بینا سۆر گولان\nسورپەری نایێن سەمایێ، کانی قۆزاخێ دمن؟ \n\n\nقەب قەب و دەنگێ کەوان نایێن ل سەر لات و چیان\nکوورە کوورە رەنگێ بوومان نالەیا زاخێ دمن\n\n\nسەر ب زێر و چۆخ ب سورمە دەست ل بەر، روو نالەنال\nدێ ب کێ خوەش بن د دلدە، ئەڤ کەی و داخێ دمن؟ \n\n\nبلبلێ مالک خەراب هەردەم ب هەوار و گری\nخوەش ل سەر سۆرگول دنالین بوونە ئۆرتاخێ دمن\n\n\nقومریان سەد رەنگە ئاواز وان ژ دەردێ نێرگیزان\nبووم ل سەر کۆخ و کەلات و قەسر و چارداخێ دمن\n\n\nدژمنێ زۆردەست و زانا تەڤ وەلات گرتن ب زۆر\nئەردەلان و شەهرەزوور و شاخ و کوردداخێ دمن\n\n\nکوردێ گەرناس کو شکاندن تیپ و کۆمێن ئنگلیز\nکەتنە بندەستێ نەیاران بوونە ئالتاخێ دمن! ؟ \n\n\nدژمنێ ملەت د ئیرۆ بوونە رێبەر بۆ وەلات\nئێن ب خاپان ئەم دخوارن بوونە ئۆجاخێ دمن! ؟ \n\n\nما گەلۆ کەڤنەپەرەستم؟ نا، نە راستە ئەزبەنی! \nلێ دخوازم زوو شیاربن دۆست و هەڤچاخێ دمن\n\n\nئەز جگەرخوینم ل سەر ڤێ پاشدەمەینا وەلات\nرەنگێ ئەفیۆن تێن فرۆتن رست و ئەڤ خاخێ دمن..."}, {"poet": "شێخ مووس حەسەن موحەمەد", "poet_description": "['ناو : شێخ مووس حەسەن موحەمەد', 'ناسناو : جگەرخوێن', 'لەدایکبوون : ٢٦٠٢-٢٦٠٣ی کوردی؛ مێردین، باکوری کوردستان', 'کۆچی دوایی : ٣٠ی ڕەزبەری ٢٦٨٤ی کوردی؛ ستۆکھۆڵم، سوێد', \"زانیاری زیاتر : <a target='_blank' rel='noopener noreferrer nofollow' class='link' style='font-size: inherit;' href='https://ckb.wikipedia.org/wiki/جگەرخوێن'>ویکیپیدیا</a>\"]", "book": "شەفەق / برێ وەلاتپەروەری", "poem_title": "بارگرانم", "poem_description": "", "poem_text": "بارگرانم ئەز، رێ دوور و سەرکاش\nخووزم، پشتکولم، دمێنم ل پاش\n\n\nکەروان خوە گهاند قووناخێ سڤک\nکار-ئاژۆ نەزان و رێچکا مە شاش\n\n\nبارگرانم ئەز، پشتکول و برچی\nل پاش کەروان ژی هەرم دیسا باش\n\n\nملەت نەزانە، ئەژی پەریشان\nلێدان و زندان، کوشتن ژی، راپاش\n\n\nملەت دخوازی سڤک هەرم پێش\nلێ بار گرانە، تێرە، ل سەر خاش\n\n\nب زۆر من تاژۆن، نزانم کا رێ؟ \nل پێش مێ: ئاڤ و چراڤ و جۆ-ئاش\n\n\nکەتن و رابوون، لە تم دچم ئەز\nدلێ من پر خورت، ب فۆرت و شاباش\n\n\nبارێ من گران، بەرێ من ل ژۆر\nرێچا من دژوار، هەمی رێل و کاش\n\n\nدەنگەک ژ دوور هات گۆتە من: \nبار هلگر وەزا، سێفیل و بێ ماش! \n\n\nژێرە دڤێن: ئێم تیمارەکە باش\nئەم دەردێ بارگر، ئاڤ دەردێ گەر-ئاش\n\n\nپێنجی سالن ئەم ژ وەر دبێژن\nبارگران، پشتکول وەر دچم ل پاش\n\n\nجگەرخون، باسن گلی و گازن! \nد ناڤ نەزانان نابێنی یەک باش!"}, {"poet": "شێخ مووس حەسەن موحەمەد", "poet_description": "['ناو : شێخ مووس حەسەن موحەمەد', 'ناسناو : جگەرخوێن', 'لەدایکبوون : ٢٦٠٢-٢٦٠٣ی کوردی؛ مێردین، باکوری کوردستان', 'کۆچی دوایی : ٣٠ی ڕەزبەری ٢٦٨٤ی کوردی؛ ستۆکھۆڵم، سوێد', \"زانیاری زیاتر : <a target='_blank' rel='noopener noreferrer nofollow' class='link' style='font-size: inherit;' href='https://ckb.wikipedia.org/wiki/جگەرخوێن'>ویکیپیدیا</a>\"]", "book": "شەفەق / برێ وەلاتپەروەری", "poem_title": "فداکارێ وەلاتم", "poem_description": "", "poem_text": "ئەرێ دایێ مەترسە ڤامە هاتم! \nوەکی رۆژم نها ڤامە هلاتم! \n\n\nژ بۆ کۆ تە ژ دەست دژمن دەرێنم\nوەکی زاب و فەراتم، کێفراتم\n\n\nدخوازم دەرکەڤم شاخ و زناران\nل بەر دژمن وەکی لات و کەلاتم\n\n\nژ من دژمن دترسی، پر دپرسی\nکو ئەز هاتم وەکی زاب و فەراتم\n\n\nددم بەر خوە هەمی سەرمایەداران\nوەکی شاپم د سیپانێ خەلاتم\n\n\nژ دۆستانرە هەمی پەرتاڤ و رۆناک\nژ دژمنرە وەکی ئارم، شەواتم\n\n\nژ بۆ ژار و بەلەنگازان بهارم\nژ بۆ هار و نەیاران ئەز شباتم\n\n\nل تاریخێ بنێرن ئەز کوسامە؟ \nخوەدی ئەیوان و برج و پووت و لاتم\n\n\nئەڤم ئەز، لێ د بن دەستێ نەیاران\nئەگەر رۆکێ ژ خەو رابم دو قاتم\n\n\nل بەر پۆزێ نەیاران خورتەمێرم\nجگەرخوینم، فداکارێ وەلاتم"}, {"poet": "شێخ مووس حەسەن موحەمەد", "poet_description": "['ناو : شێخ مووس حەسەن موحەمەد', 'ناسناو : جگەرخوێن', 'لەدایکبوون : ٢٦٠٢-٢٦٠٣ی کوردی؛ مێردین، باکوری کوردستان', 'کۆچی دوایی : ٣٠ی ڕەزبەری ٢٦٨٤ی کوردی؛ ستۆکھۆڵم، سوێد', \"زانیاری زیاتر : <a target='_blank' rel='noopener noreferrer nofollow' class='link' style='font-size: inherit;' href='https://ckb.wikipedia.org/wiki/جگەرخوێن'>ویکیپیدیا</a>\"]", "book": "شەفەق / برێ وەلاتپەروەری", "poem_title": "فۆرت و پۆرت", "poem_description": "", "poem_text": "کوردم: کورمانج، لۆر، گۆر و کەلهۆرم\nزازم، بەخت و مل و کیک و تۆرم\n\n\nشۆرشگێرم ئەز ئازادیخوازم\nپیکۆلێ دکم، هاویر بۆربۆرم\n\n\nدەرکەتم چیان، نە رازان، نە خەو\nناڤێم ڤی سەدی وەها رابۆرم\n\n\nب چارۆخ و رەخت گێر بووم سەر قادێ\nبەرژۆر دبەزم، تم بەر ل ژۆرم\n\n\nبەندا سپیدێ مامە کو بێدەر\nچاڤنەرێ شەوق و شەفەقا سۆرم\n\n\nدژمنێ مالدار، کۆلەدار هەردەم\nچ بکم، هەڤچاخێ مرۆڤێن کۆرم؟ ! \n\n\nکوردم گەرناس و مێرخاس و دلپاک\nسینۆرپارێزم، ل ئێش ب دۆرم... \n\n\nچەند سینۆر دانین ل سەر دلێ من\nخوەدی قادم ئەز، لێ بێ سینۆرم\n\n\nباخ و رەز و پەز، قاد و خانی تەڤ\nدژمن ستاندن، یانی ناتۆرم\n\n\nلێ چما دژمن تم خورت و ئەز قەلس؟ \nبێ دەزگەه، خوەندن چ تۆن پسپۆرم؟ ! \n\n\nجگەرخوین دکی هاوار و قێرین\nپێنجی سالن ئەز قۆرەقۆرم."}, {"poet": "شێخ مووس حەسەن موحەمەد", "poet_description": "['ناو : شێخ مووس حەسەن موحەمەد', 'ناسناو : جگەرخوێن', 'لەدایکبوون : ٢٦٠٢-٢٦٠٣ی کوردی؛ مێردین، باکوری کوردستان', 'کۆچی دوایی : ٣٠ی ڕەزبەری ٢٦٨٤ی کوردی؛ ستۆکھۆڵم، سوێد', \"زانیاری زیاتر : <a target='_blank' rel='noopener noreferrer nofollow' class='link' style='font-size: inherit;' href='https://ckb.wikipedia.org/wiki/جگەرخوێن'>ویکیپیدیا</a>\"]", "book": "شەفەق / برێ وەلاتپەروەری", "poem_title": "ل رۆژهلات", "poem_description": "", "poem_text": "شەڤ رەش و تاری، باهۆز و باندەڤ\nناکەڤی دەست مە: نە رازان نە رەڤ\n\n\nهەورێن رێزانی تاری و گران\nبەرفێ بباری، یان گولەباران؟ \n\n\nئەو رەشهەوراڤن کەڤنەپەرەستی\nتێنن بیرا من دیلی، بندەستی\n\n\nدار بکەڤی دەست مرۆڤێن خوینخوار\nدیسا دمێنن برچی و هەژار\n\n\nکارێ مە دبی ڤەشارتن و رەڤ\nتاڤێ نابێنن ب رۆژێ ئەم تەڤ\n\n\nتێنن بەر چاڤان دژوون و لێدان\nشەماق و قامچی، کاوچووک و زندان\n\n\nپێلێن زۆردەستی وەک لەهی و چەم\nخوە بەردن سەر مە خوم خوم و لەم لەم\n\n\nد بەر خوە دبن بیر و سەربەستی\nپاشڤە دشکێنن نووژەنپەرەستی\n\n\nتێن پەرچقاندن تەڤ دەستوور و رست\nراسەری مە تێن ئەڤ کەڤنەپرست\n\n\nبەندا ئازادی ل خوە ناپرسی\nبەلکی ئەز شاشم، ژ وان ناترسی\n\n\nتاریخ و ئابۆر، هەردو د گەل مە\nئەگەر بترسن ژ بۆ مە شەرمە\n\n\nبادیهەوانە ئەڤ تاڤ و باهۆز\nئەگەر ئەم رابن هەمی دبن تۆز\n\n\nڤانە، شیاربوون جۆتار و کارکەر\nدژمن تێشێنن بێ جەنگ و بێ شەر\n\n\nچقاس بمێنی ئەڤ جهان بێ دەنگ\nبێ شەر، بێ کوشتن، بێ هالان و جەنگ\n\n\nئەم هەر دچن پێش، دژمن دچن پاش\nبێ ئاڤ دگەرن ئەڤ دۆلاب و ئاش\n\n\nسەرمایەپەرەست، تەڤ تۆپ تاڤێژن\nنابێنن ئیرۆ چاوان سەرگێژن؟ ! \n\n\nئەو چ تالان و چ جەنگ و پەڤچوون\nبلا خوەش بکن هەمی جی و شوون\n\n\nهەمی ئەم مرۆڤ ببن وەک برا\nجی نەدن دزا، رێ نەدن گورا\n\n\nجهان خوەش بکن تەڤ باخ و بهشت\nنە شوور، نە خەنجەر، نە دەف و نە خشت\n\n\nکەسەک نەمێنی وەک من دلبرین\nئەڤ دنیا خوەشە، دنیا جگەرخوین"}, {"poet": "شێخ مووس حەسەن موحەمەد", "poet_description": "['ناو : شێخ مووس حەسەن موحەمەد', 'ناسناو : جگەرخوێن', 'لەدایکبوون : ٢٦٠٢-٢٦٠٣ی کوردی؛ مێردین، باکوری کوردستان', 'کۆچی دوایی : ٣٠ی ڕەزبەری ٢٦٨٤ی کوردی؛ ستۆکھۆڵم، سوێد', \"زانیاری زیاتر : <a target='_blank' rel='noopener noreferrer nofollow' class='link' style='font-size: inherit;' href='https://ckb.wikipedia.org/wiki/جگەرخوێن'>ویکیپیدیا</a>\"]", "book": "شەفەق / برێ وەلاتپەروەری", "poem_title": "پۆرت و شیرەت", "poem_description": "", "poem_text": "هەلا وەرە، هەلا وەرە! \nژ بۆ تە بێژم ئەشکەرە. \n\n\nئەم بوون چەرا هرچ و گورا\nبوون ئالفێ گا و کەرا\n\n\nهەلا وەرە، هەلا وەرە! \nژ بۆ تە بێژم ئەشکەرە. \n\n\nهەڤال ببن تەڤ مارکسی\nباوەر مەبن ب هیچ کەسی\n\n\nب پێشدە گەرناس و شیار\nئێریش بکن سێنجا نەیار\n\n\nهەلا وەرە، هەلا وەرە! \nژ بۆ تە بێژم ئەشکەرە. \n\n\nون کۆم بکن زێر و پەرا\nزوو چێ بکن سەرلەشکەرا\n\n\nهەلا وەرە، هەلا وەرە! \nژ بۆ تە بێژم ئەشکەرە. \n\n\nکورد پەرچە پەرچە چەند کەری\nدۆزا خوە نابن تا سەری\n\n\nکۆلە د بن دەستێ نەیار\nچاوا ببم ژێ هێڤیدار؟ \n\n\nهەلا وەرە، هەلا وەرە! \nژ بۆ تە بێژم ئەشکەرە\n\n\nدڤێم شیاربن هەی هەڤال! \nبدن د ڤێ رێ جان و مال\n\n\nل سەر چیان شەپال و شێر\nئێریش بکن ل ژۆر و ژێر\n\n\nهەلا وەرە، هەلا وەرە! \nژ بۆ تە بێژم ئەشکەرە. \n\n\nئەگەر وەسان چەند پەرچە بن، \nدێ تم د بن زۆرێ دەبن\n\n\nگەر ئەم نەبن یەک پەرچە ئار\nگوه نادی دەنگێ من نەیار\n\n\nهەلا وەرە، هەلا وەرە! \nژ بۆ تە بێژم ئەشکەرە. \n\n\nلێ مارکسی نابی دوبن\nگەرناس د بندە رادبن\n\n\nدەستان بدن هەڤ ببنە یەک\nئێریش بکن دژمن ب چەک\n\n\nهەلا وەرە، هەلا وەرە! \nژ بۆ تە بێژم ئەشکەرە. \n\n\nببن فداکارێن وەلێت\nژ خوە بکن شەرم و فەهێت\n\n\nئێریش بکن دژمن ب شەر\nگاڤا شکەست ون بدنە سەر\n\n\nهەلا وەرە، هەلا وەرە! \nژ بۆ تە بێژم ئەشکەرە. \n\n\nهەر وەک ڤیەتنام شەر بکن\nدژمن ژ هەڤ کەر کەر بکن\n\n\nدۆستێن مەنە تەڤ مارکسی\nتورک و عەرەب و فارسی\n\n\nهەلا وەرە، هەلا وەرە! \nژ بۆ تە بێژم ئەشکەرە. \n\n\nهەڤسار مەدن دەست بۆرجەواز\nمەبن چەرا هرچ و بەراز\n\n\nجۆتار و هەرچی دەست قرێژ\nئەم تەڤ برانە هێ ژ مێژ\n\n\nهەلا وەرە، هەلا وەرە! \nژ بۆ تە بێژم ئەشکەرە. \n\n\nوەلات بخوازن راست و چەپ\nتورک و عەجەم، کورد و عەرەب\n\n\nدەستان هەمی ئەم بدنە هەڤ\nلێ نەبتەنێ بێژن ب دەڤ\n\n\nهەلا وەرە، هەلا وەرە! \nژ بۆ تە بێژم ئەشکەرە. \n\n\nهەر یەک د ناڤ قادا خوەدا\nدەست بدنە هەڤ ژار و گەدا\n\n\nهەرچی هەڤالێن کۆلەدار\nژ بۆ مە ئەو هەردەم نەیار\n\n\nهەلا وەرە، هەلا وەرە! \nژ بۆ تە بێژم ئەشکەرە\n\n\nچەند سالە ئەڤ قیر و هەوار\nجارەک ژ خەو نابن شیار؟ \n\n\nئیرۆ شیاربوونە ژ خەو\nدیسا دبن وەک چێلەکەو\n\n\nهەلا وەرە، هەلا وەرە! \nژ بۆ تە بێژم ئەشکەرە. \n\n\nشاه و بەگ و ئاغا نەیار\nدۆست و هەڤالێن کۆلەدار\n\n\nشێخ و مەلایێن سەختەچی\nئەم کرنە «سۆفی» و «حەجی»\n\n\nهەلا وەرە، هەلا وەرە! \nژ بۆ تە بێژم ئەشکەرە\n\n\nدەست بدنە هەڤ تەڤ مێر و ژن\nخۆرت و کەچ و بچووک، مەزن\n\n\nئەم تەڤ ژ ڤێ بەرپرسیار\nبەسن ژ خەو رابن شیار\n\n\nهەلا وەرە، هەلا وەرە! \nژ بۆ تە بێژم ئەشکەرە\n\n\nجهان هێژی بوون دوبەند\nوان دانە مل گورز و کەمەند\n\n\nبەندەک ل ژۆر و یەک ل ژێر\nبەندەک ب خوین و یەک ب زێر\n\n\nهەلا وەرە، هەلا وەرە! \nژ بۆ تە بێژم ئەشکەرە\n\n\nشێر شێرە، ژن بی یان ژی مێر\nناڤێ تەڤان دانینە شێر\n\n\nگاڤا کو تێ دەنگێ پلنگ\nدەستێ مە ناچی سەر تڤنگ\n\n\nهەلا وەرە، هەلا وەرە! \nژ بۆ تە بێژم ئەشکەرە\n\n\nخووشکێ تو ژی هینبە شەرا\nزوو ناس بکە دەرب و بەرا\n\n\nوەک مێر تو کاری شەر بکی\nدژمن ژ هەڤ کەر کەر بکی\n\n\nهەلا وەرە، هەلا وەرە! \nژ بۆ تە بێژم ئەشکەرە\n\n\nبەندا مە گەرناس، خورتەمێر\nلێ تەڤ نەزان و تەڤ نەکێر\n\n\nبێ زێر دبن دەستێ نەیار\nتا کەنگی ئەم نابن شیار؟ \n\n\nهەلا وەرە، هەلا وەرە! \nژ بۆ تە بێژم ئەشکەرە\n\n\nهەڤال شیار بە، رێ بزان\nدوور کەڤ ژ دەستێن ڤان دزان\n\n\nهەلا وەرە، هەلا وەرە! \nژ بۆ تە بێژم ئەشکەرە\n\n\nجۆتار و کارکار، خوەندەوار\nتەڤ ببنە یەک ئەم دۆست و یار\n\n\nگەرناسی کاری شەر بکی\nدژمن ژ هەڤ کەر کەر بکی\n\n\nهەلا وەرە، هەلا وەرە! \nژ بۆ تە بێژم ئەشکەرە\n\n\nئەڤ پەرچە بوون نەژبەر خوە تێ\nگایێ زەخەل ناچی خەتێ\n\n\nبارێ گران، کەر ناچی بەر\nسەیدا ژ بەر خوون بوو جگەر\n\n\nهەلا وەرە، هەلا وەرە! \nژ بۆ تە بێژم ئەشکەرە\n\n\nکوردێن ژ زاگرۆس و کەپەر\nچاوا بترسن ئەو ژ شەر؟ \n\n\nگوه مەدنە ڤان شێخ و بەگا\nچاڤ سۆر دبن وەک جۆنەگا\n\n\nهەلا وەرە، هەلا وەرە! \nژ بۆ تە بێژم ئەشکەرە\n\n\nهاویر ببۆرن وەک بەران\nپیکۆل بکن ل هەر دەران\n\n\nترسێ بخن جەرگێ نەیار\nهەم خوونڤەخار و کۆلەدار\n\n\nهەلا وەرا، هەلا وەرا\nسەیدا جگەرخوین بوو برا!"}, {"poet": "شێخ مووس حەسەن موحەمەد", "poet_description": "['ناو : شێخ مووس حەسەن موحەمەد', 'ناسناو : جگەرخوێن', 'لەدایکبوون : ٢٦٠٢-٢٦٠٣ی کوردی؛ مێردین، باکوری کوردستان', 'کۆچی دوایی : ٣٠ی ڕەزبەری ٢٦٨٤ی کوردی؛ ستۆکھۆڵم، سوێد', \"زانیاری زیاتر : <a target='_blank' rel='noopener noreferrer nofollow' class='link' style='font-size: inherit;' href='https://ckb.wikipedia.org/wiki/جگەرخوێن'>ویکیپیدیا</a>\"]", "book": "شەفەق / برێ وەلاتپەروەری", "poem_title": "کەکۆ ئەز بلوورڤانم", "poem_description": "", "poem_text": "کەکۆ ئەز بلوورڤانم\nب هەر تشتی دزانم\n\n\nچیان تێنم گۆڤەندێ\nبەرخێ میژۆ د بەندێ\n\n\nهرچ و هۆڤ و دار و بەر\nلۆتان ددن تەڤ ل بەر\n\n\nئەڤ ماسییێن دەریا رەش\nب بلوورا م سەرخوەش\n\n\nوەلات تژی بوون ژ دەنگ\nتێن دیلانێ شۆخ و شەنگ\n\n\nکەکۆ ئەز بلوورڤانم\nئەز شڤان و گاڤانم\n\n\nروونشتیمە بن دارێ\nددم پەسنێ بهارێ\n\n\nدەنگێ سازا من زیزە\nداربلوورا من گویزە\n\n\nئەز پف دکم بلوورێ\nدل ئاگرە دکوورێ\n\n\nشیار بوونە راست و چەپ\nتورک و تاچیک و عەرەب\n\n\nڤەخواریە مە ئەڤ دورد\nژ بۆ شیار بکم کورد\n\n\nلێ ئەز چ بکم رانابی؟ \nنزانم وێ چاوا بی؟ \n\n\nنزام کەرە ژان ژی کەر؟ \nئەز ب گورزان تێمە سەر\n\n\nسەری هشکە وەک کەڤر\nدڤێ بشکێ ب بڤر\n\n\nدڤێ گورزان دەینم سەر\nیان ژی ژێرە بێژم هەر\n\n\nدژمن دێوێ خوینڤەخوار\nوەلات کریە تارومار\n\n\nهرچ کەتییە ناڤا رەز\nل من بوویە لەز و بەز\n\n\nدکم هەوار و گازی\nب ڤی دەنگی، ڤی سازی\n\n\nکەس گوه نادی سازا من\nقیرقیر و گازگازا من\n\n\nکوردنۆ هەمی ببنە یەک\nدەست باڤێژن گورز و چەک\n\n\nوەرن شەرێ هرچ و دێو\nبپارێزن مال و مێو\n\n\nژ ڤی بەختێ منێ رەش\nئەز نەخوەش و ئەو نەخوەش\n\n\nبێ خوەدینە رەز و مال\nئەزێ چ بکم پیر و کال\n\n\nرەزێ منە ژ کەرکووش\nدژمن خوار و مایە پووش\n\n\nدکم قێرین و گازی\nدلێ من وەر دخوازی\n\n\nئەز پێوانم بلوورڤان\nنە مێرکوژم، دلۆڤان\n\n\nب گوڤگوڤ و ب نالین\nکورد رانابی جەگەرخوین!"}, {"poet": "شێخ مووس حەسەن موحەمەد", "poet_description": "['ناو : شێخ مووس حەسەن موحەمەد', 'ناسناو : جگەرخوێن', 'لەدایکبوون : ٢٦٠٢-٢٦٠٣ی کوردی؛ مێردین، باکوری کوردستان', 'کۆچی دوایی : ٣٠ی ڕەزبەری ٢٦٨٤ی کوردی؛ ستۆکھۆڵم، سوێد', \"زانیاری زیاتر : <a target='_blank' rel='noopener noreferrer nofollow' class='link' style='font-size: inherit;' href='https://ckb.wikipedia.org/wiki/جگەرخوێن'>ویکیپیدیا</a>\"]", "book": "شەفەق / برێ وەلاتپەروەری", "poem_title": "کەکۆ زمان درێژم", "poem_description": "", "poem_text": "کەکۆ زمان درێژم، مەخەیدە ئەز چ بێژم\nئەز خێرخواز و دلۆڤان بێ تۆز و بە قەرێژم\n\n\nزمانێ من و تەیە، نیسک و گەنم و جەیە\nگەلەک زیوان تێدەیە، نها ژێرە وەربێژم\n\n\nگەنم هەمی زیوانە، بێ روومەت و ئەرزانە\nب سەر هەڤ دە بەر دانە، لێ ئەز ژێرە گربێژم\n\n\nزمانەکی کەڤنارە، چەند سالە کۆ بەیارە\nد بن لنگێ نەیارە، ب سەر وە دە ناڤێژم\n\n\nنە ئەز شێخم، نە مەولا، ل کەس ناکم تەشقەلا\nژ بەر ڤان دەرد و کولا، بێ رۆژی و نمێژم\n\n\nکورێ کاردۆخ و میتان! د تاریخێ پەهلەوان\nمەنێرە کۆ بندەستم، کەڤنارە و ژ مێژم\n\n\nریسێ خوە من بادایە، من رستییە، رادایە\nخەلکێ تەنوور دادایە، ئەز نانێ خوە دپێژم\n\n\nتاریخ دچی بەر ب پێش، بارێ وە من برە ئێش\nنوو هاتیە هەبوونێ، تو روونی، ئەز دەوێژم\n\n\nتم دخوازم ئازادی، دڤێم خوەشی و شادی\nبێ زۆر کەسەک حەق نادی، نە فاشست و خوینرێژم\n\n\nشەر ناخوازم، هاشتیخواز، ب لاڤ لاڤ و گازەگاز\nنابی شەرێ بۆرجەواز، ئەز نە دینم، نە گێژم\n\n\nمن خوەست کو ببمە رێبەر، ب تیپ و تۆپ و لەشکەر\nب دژمن رە بکم شەر، لێ نکارم بپێژم\n\n\nما ئەز چ بکم نینە پشت؟ چ بکم ژ تزبی و خشت؟ \nچووکم دکم قشتەقشت، ڤان رستان ئەز دبێژم\n\n\nچ هاتییە سەرێ من، بار گرانە کەرێ من\nئەز لێ ددم مەخەل تێ، نزانم ئەز چ بێژم؟ \n\n\nهەفتێ سالن جگەرخوین، دل و کەزەب بوون برین\nگەلەک فەرسەندە مە دین، زانابی ئەز نە هێژم!"}, {"poet": "شێخ مووس حەسەن موحەمەد", "poet_description": "['ناو : شێخ مووس حەسەن موحەمەد', 'ناسناو : جگەرخوێن', 'لەدایکبوون : ٢٦٠٢-٢٦٠٣ی کوردی؛ مێردین، باکوری کوردستان', 'کۆچی دوایی : ٣٠ی ڕەزبەری ٢٦٨٤ی کوردی؛ ستۆکھۆڵم، سوێد', \"زانیاری زیاتر : <a target='_blank' rel='noopener noreferrer nofollow' class='link' style='font-size: inherit;' href='https://ckb.wikipedia.org/wiki/جگەرخوێن'>ویکیپیدیا</a>\"]", "book": "شەفەق / برێ وەلاتپەروەری", "poem_title": "هەتتا کەنگی د خەودا بی؟", "poem_description": "", "poem_text": "بەسە مللەت ل تە شەرمە، هەتتا کەنگی د خەودا بی! ؟ \nد بن دەستێن نەیاراندا، هەژار و دیل و کۆلا بی؟ \n\n\nبهار ڤا تێ چیا خوەش بوون، وەکە شێران هەرن شەر ئەم\nچما وەر ژار و خەمگین بی، هەتتا کەنگی تو رانابی؟ \n\n\nبنێرن ون ل ئەنگۆلا، وەکوو شێران کەتن چۆلا\nسەرێ تە هشک وەکی پۆلا، د بن دەستێ نەیارا بی؟ \n\n\nسەری هلدی، تو گەرناسی، ئەگەر رابی تو مێرخاسی\nگەلۆ راستە دڤێ بمری؟ د ناڤ دژمندە وندا بی؟ \n\n\nژ دژمنرە دبی رەنجبەر، ب پاشدە مایی بێ رێبەر\nژ بۆ دژمن دبی شەڤگەر، بەسە ئیدی وەها نابی! ؟ \n\n\nوەرە جارەک ژ خەو رابە! وەکە گەرناس و شێرا بە! \nخوە پێکبێنە ب هەڤرا بە! دڤێم هشیار و زانا بی\n\n\nبەسە ون رێ بدن زانا، بدن پێزان و هۆزانا\nژ بۆ چ وەر ل پەی شۆپا، بەگ و شەیخا و ئاخا بی؟ \n\n\nچ ئۆل و ئێل و مالباتن، ئەڤێن دی قەی هەمی تاتن ! ؟ \nهەمی یەک دار و یەک کاتن، ببن یەک دا، کو دل شابی\n\n\nب: تانگ و تۆپ و لەک مللەت، تو گاڤان پێشدە باڤێژە ! \nهەتتا کەنگی ل بەندا ڤان، نڤشتێ: شەیخ و سەیدا بی! ؟ \n\n\nتو گوه مەد ڤان بەگ و ئاخا، خوە راپێچێ ل سەر شاخا\nژ دژمن بگرە ڤا باخا، تو دێ سەردار و پاشا بی! \n\n\nجگەرخوینم دخوازم کۆ، ژ بۆ تە راست ببێژم ئەز\nتو گوهدێرە ل دەنگێ من، نەکۆ سازا ل بەر گا بی؟"}, {"poet": "شێخ مووس حەسەن موحەمەد", "poet_description": "['ناو : شێخ مووس حەسەن موحەمەد', 'ناسناو : جگەرخوێن', 'لەدایکبوون : ٢٦٠٢-٢٦٠٣ی کوردی؛ مێردین، باکوری کوردستان', 'کۆچی دوایی : ٣٠ی ڕەزبەری ٢٦٨٤ی کوردی؛ ستۆکھۆڵم، سوێد', \"زانیاری زیاتر : <a target='_blank' rel='noopener noreferrer nofollow' class='link' style='font-size: inherit;' href='https://ckb.wikipedia.org/wiki/جگەرخوێن'>ویکیپیدیا</a>\"]", "book": "شەفەق / برێ وەلاتپەروەری", "poem_title": "لەیلا شەهید", "poem_description": "", "poem_text": "شێر، شێرە، مێرە یان ژنە\nنیشان ب دەست، لەیلا منە\nپۆلایە دل وەک ئاسنە\nلەیلا کییە؟ \nلەیلا ژنە. \nلەیلا منە. \nلەیلا منە... \nلەیلا منە، لەیلا وەلێت\nوێ دل ل من کر ئار و پێت\nمزگین ل کورد رۆژا مە تێت\nدژمن ژ ترسان مایە شێت\nلەیلا کییە؟ \nلەیلا ژنە. \nلەیلا منە. \nلەیلا منە... \nستێر ژ ئەزمان هاتە خوار\nزەر بوون ل من باغ و بهار\nرابن ژ خەو ئەی خوەندەوار! \nتەڤ مێر و ژن ببنە شیار. \nلەیلا کییە؟ \nلەیلا ژنە. \nلەیلا منە. \nلەیلا منە... \nداسەر تە تاجا ئەردەشێر\nناڤێ تە دنڤیسم ب زێر\nژن نوو دبن وەک شێر و مێر\nلەیلا کییە؟ \nلەیلا ژنە. \nلەیلا منە. \nلەیلا منە... \nلەیلا کەچا میت و مەدا\nجانێ خوە دا د بەر مە دا\nبژین هەچی کۆ جانفدا\nخوەش بن ژ تە ژار و گەدا\nلەیلا کییە؟ \nلەیلا ژنە. \nلەیلا منە. \nلەیلا منە... \nلەیلا دەلال و پر چەلەنگ\nلەیلا جوان و شۆخ و شەنگ\nخوە دایە کوشتن وەک پلەنگ\nشێرە ل ناڤ کورد دایە دەنگ\nلەیلا کییە؟ \nلەیلا ژنە. \nلەیلا منە. \nلەیلا منە... \nلەیلا چراغا شەڤرەشە\nوێ روو ل کوردان کر گەشە\nکوشتن ب مە کوردان خوەشە\nزۆرداری ئیدی نامەشە\nلەیلا کییە؟ \nلەیلا ژنە. \nلەیلا منە. \nلەیلا منە... \nب وێ ل کورد رۆن بوویە شەڤ\nژن بوونە وەک لەیلا مە تەڤ\nئیدی نەما هێژایە رەڤ\nئەی کورد دە دەستان بدنە هەڤ! \nلەیلا کییە؟ \nلەیلا ژنە. \nلەیلا منە. \nلەیلا منە... \nدڤێم ل پەی تە بێم ئەژی\nچ بکم ب ڤێ ژینا رژی؟ \nخوینێ نەرێژی ناپژی\nلەیلا بژی، لەیلا بژی! \nلەیلا کییە؟ \nلەیلا ژنە. \nلەیلا منە. \nلەیلا منە... \nپر شەرمە ئەی خۆرتێ جوان! \nکەچ بێنە کوشتن پەهلەوان\nون ژی تەماشا کن ل وان\nروومەت چییە ئەی خوەندەوان؟ \nلەیلا کییە؟ \nلەیلا ژنە. \nلەیلا منە. \nلەیلا منە... \nئێریش بکن رەنگێ زیا\nزوو دەرکەڤن ژۆرێن چیا\nبگرن ل بەر دژمن ریا\nکا: هۆر و میت و میدیا؟ \nلەیلا کییە؟ \nلەیلا ژنە. \nلەیلا منە. \nلەیلا منە... \nلەیلا بژی، سەد ئافەرین\nژ بۆ مە بوویە ئۆل و دین\nدیسا ل من دەربوون برین\nهەتتا جگەر من بوویە خوین\nلەیلا کییە؟ \nلەیلا ژنە. \nلەیلا منە. \nلەیلا منە..."}]