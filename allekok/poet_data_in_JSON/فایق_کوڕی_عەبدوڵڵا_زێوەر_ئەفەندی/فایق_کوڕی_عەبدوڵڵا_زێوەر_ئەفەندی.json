[{"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "گۆرانیی سەرچنار", "poem_description": "", "poem_text": "ئاوەکەی سەرچنار\nچاوگەکەی نیشتمان\n\n\nلای منی دەردەدار\nتۆی شیفابەخشی گیان\n\n***\n\nیەک دڵۆپ ئاوی تۆ\nگەر بگاتە دەمم\n\n\nلائەبا بێ درۆ\nدەستبەجێ گشت غەمم\n\n***\n\nسەیر ئەکەم پڕ بەهەشت\nخاوەنی چیمەنی\n\n\nبۆیە هەروەک بەهەشت\nگوڵشەنی دیمەنی\n\n***\n\nئاوەکەی سەرچنار\nکەوسەری سەرزەمین\n\n\nتۆ دەسی کردگار\nپێتی بەخشیوە ژین\n\n***\n\nهەڵقوڵە هەر بە جۆش\nڕێڕەوت گەوهەرە\n\n\nئاوی پیرۆز و خۆش\nلوتفی خوات لەسەرە\n\n***\n\nتۆم هەبی پاک و ڕوون\nجێگە سەیرانی عام\n\n\nبۆ تەواوی دەروون\nناچمە لوبنان و شام\n\n***\n\nئەودەمەی جار بە جار\nدێمە سەیران لەلات\n\n\nبانگ ئەکەم پڕ بە زار\nگەییمە ئاوی حەیات"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "بۆ بەهاری ١٩٤٦", "poem_description": "", "poem_text": "ئەرێ لە تەختی بەندەنا\nبووە بە مێرغوزار\n\n\nلە دۆڵ و شیو و چەمەنا\nڕەوانە جۆیبار\n\n\nلە مێرگ و دەشت و گوڵشەنا\nشەماڵی بێ قەرار\n\n\nچییە چ باسە گوڵ ڕوان\nبەدەستە چەشنی ئاهوان\nبە ڕاز و عیشوە و و دوان\n\n\nهەموو لە دەوری شار\nئەڕۆن بە کەیف و بێ جەخار\n\n***\n\nئەرێ مەلانی زەرد و سوور\nلە بۆشیی ئاسمان\n\n\nهەموو بە دەنگی پڕ سروور\nبە شەو یا بەیان\n\n\nچییە کە دێنەوە لە دوور\nبە دەستەی بێ وچان\n\n\nلە بن چیاوە کانیاو\nبە ڕەنگی شیری تازەساو\nجگەلەوەی ئەدا لە چاو\n\n\nلە وەرد و ناو بەیار\nبە پێچ و دەورە دێتە خوار\n\n***\n\nوەلێ بەهاری نازەنین\nئەکەوتە ناو وڵات\n\n\nلە ئاسمان هەتا زەمین\nئەگۆڕێ کائینات\n\n\nمەل و گوڵ و دڵی حەزین\nهیوا پەیا ئەکات\n\n\nلە هاژەهاگی ئاوی چەم\nلە پێکەنینی گوڵ بە دەم\nئەبیسترێ و ئەڵێ بە جەم\n\n\nکە دەستی کردگار\nبە ڕێکی دەرئەخا نیگار\n\n***\n\nمنیش هەموو دەمێ لەلام\nبەهارە فەسڵی خۆش\n\n\nبە نەشئەی دڵ و غەرام\nئەکەومە عەیش و نۆش\n\n\nئەمانە خۆشە بەڵام\nلەکن سەری بەهۆش\n\n\nبەرامبەری جیهان و ژین\nلەبۆ ئەوەی کە باش بژین\nئەبێ بە هەوڵ و ڕاپەڕین\n\n\nبە ڕەنج و ئیش و کار\nبەهار بکەین بە دوو بەهار"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "لەسەر سەگرمە", "poem_description": "", "poem_text": "ئەم جێیە کوێیە من لێی دانیشتووم\nیاران پێم بڵێن تا نەڕۆیشتووم\n\n\nچوار دەوری داوم دەوەن و کانی\nدارستانێکە سڕی یەزدانی\n\n\nفەرشم شاخێکە بڵند و نازدار\nشەماڵی لەنجە ئەکا بە نزار\n\n\nئەم لام سەنگاوە، ئەو لام قەرەداغ\nجێگایەکی خۆش، هەوایەکی ساغ\n\n\nچامان لێ ناوە ئەڵێی سەیرانە\nخەمێکمان هەبێ دووریی یارانە\n\n\nچین چین ئاسکە دێنە بەرچاوم\nسڵ ناکەن ئەڕۆن، بۆ سەیر وەستاوم\n\n\nقاسپە قاسپی کەو لەبن درەختا\nدەنگی پەلەوەر لە چیای سەختا\n\n\nقیژەی مناڵ و باڕەی بزن و مەڕ\nئەم جێیە چۆڵەی کردووەتە مەحشەر\n\n\nتیپ تیپ کچە جاف ناسک نازەنین\nکە دێن بەرەو ڕووم دەمبەپێکەنین\n\n\nمنیش عاشق و پەروانەکەی یار\nزامی دڵەکەم دێتەوە ئازار\n\n\nشیعر ئەخوێنمەوە، گۆرانی ئەڵێم\nناڵەی خۆم ئەکەم، لە دووریی لەیلێم\n\n\nفایق وڵاتت دوڕڕو گەوهەرە\nسەرچاوەی ئاوی چەشنی کەوسەرە\n\n\nشاخی سەگرمە قوللەی ئیڤڵە\nفەرەح بەخشی گیان، موونیسی دڵە\n\n\nئەهلی هەموو کورد، شیرین کردارن\nقەومێکی نەجیب، هەموو نازدارن\n\n\nگیانت دابنێ لەبەر ڕێیانا\nخاکی ڕێگابە لەسەر ڕێیانا\n\n\nمیللەت و وەتەن بۆ تۆ مەقسوودە\nلەسەر ئەو دووانە بکوژرێی سوودە"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "بەستەی جووتیار", "poem_description": "١٩٤٧/١٢/٠٩ سلێمانی", "poem_text": "ئەم زنجەی خۆم ناگۆڕمەوە بە تەلار\nنان و دۆی خۆم نادەم بە خوانی زۆردار\n\n\nداسی خۆم نانێم لە گەردنی هەژار\nهێزی شان و قۆڵم نادەم بە بێگار\n\n\nمن سەربەستم ئیش بە دەستم زۆر بەکار\nمن جووتیارم من جووتیارم من جووتیار\n\n\nکێڵگەی وڵات بۆ میر و بەگ ناکێڵم\nبشمکوژن زەویی خۆم جێ ناهێڵم\n\n\nتۆ ئەوەشێنم ئاڵتوونە شوێن هێڵم\nزۆردار واز دێنێ و بسکەی دێ سمێڵم\n\n\nگەنم و جۆی خۆم نادەم بیکەن بە عەمار\nگرانی پێ ساز بکەن سەرمایەدار\n\n\nبێ خەم ئەبم لەو خاوەنی سامانە\nبووژانەوەی ئێمەی لەلا گرانە\n\n\nلەسەر ڕەنجی ئێمەش خاوەن دیوانە\nحەقی ئەو نەوعە کوشتن و زیندانە\n\n\nچونکە چاوبرسی و خوێنمژە و نالەبار\nلەسەر شانی گەلی هەژار بووتە بار\n\n\nئەو ڕۆژە ڕوونەی گشت گەلی کوردستان\nبۆ هەقی خوراو سەرجەم دێنە هەستان\n\n\nلەبن دێتە دەر فێڵی پوول پەرستان\nکلکە قنگەی بێگانەش دێتە وەستان\n\n\nکورد پێ ئەگا بۆ خۆی ئەبێتە سەردار\nلە چەرمەسەری ژیان ئەبێ ڕزگار"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "ساقی نامە", "poem_description": "", "poem_text": "ئەو پیاڵە مەیەی ساقی بۆت هێنام\nکاتێ خواردمەوە ئاگری تێ بەردام\n\n\nئێستەش هەر سەرم لەوە سووڕماوە\nبۆ چ ئاو ئاگری لەمن بەرداوە\n\n\nساقی فیداتم دەروون سووتاوم\nبۆ مەزە ماچێ نەدەی فەوتاوم\n\n\nزوو دەمت بێنە تێر تێر ماچی کەم\nئەوسا بۆم تێ کە دەم دەم و کەم کەم\n\n\nساقی تۆ کەوا شۆخ و شیرینی\nکە دێیتە لەنجە ڕێگری دینی\n\n\nجارێ بە عیشوە جارێ بە بادە\nحەسرەتی دڵم هەموو بە با دە\n\n\nساقی بەهارە وەک جانی جانان\nپیاڵەکەت دانێ و بگرە یەک وچان\n\n\nنەختێ تەماشای دەشت و چیا کە\nدنیا گوڵزارە بەزمێ بەرپا کە\n\n\nنەغمەش شیرینە بە ئاوازی بەرز\nدوو بەستەی کوردی بڵێ لە سەد تەرز\n\n\nنەک من، دنیایەک دڵی مەحزوونە\nبا دەرکەین لە دڵ ئەو خەمە دوونە\n\n\nجارێ ساقی بە، جارێک دلبەر بە\nجارێک موغەننی فەرەح ئاوەر بە\n\n\nساقی دەمێکە یارم تۆراوە\nغەمی فیراقم ئێجگار کێشاوە\n\n\nئیمڕۆ تووشت بووم خێرم تووش بووە\nهەر بە ئەووەڵ پێک فەرقم کردووە\n\n\nئەگەر ئەمجارە تازەی کەیتەوە\nغەمی دووریی یار دوور ئەخەیتەوە\n\n\nساقی ها پارە ئەوە بازاڕە\nشەرابێ بێنە بڵێ هی پارە\n\n\nبێ غەل و غەش و پەمەیی و ساف بێ\nمەقبوولی گەنج و پیر و ئەشراف بێ\n\n\nنەشئە شکێنی شەمپانیا بێ\nلابەری غەمی هەردوو دنیا بێ\n\n\nهێندەم بۆ تێکە سێ ڕۆژ سەرخۆش بم\nلارەلار بڕۆم هێندە بێ هۆش بم\n\n\nساقی زەمانی شادی کردنە\nسبەی دووسبەی نۆرەی مردنە\n\n\nبۆ ئیمڕۆ خۆشە ژیانی مەستی\nچونکە ئەبەخشێ هەوای سەربەستی"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "سکاڵای دڵ بۆ ئەستێرەیەکی هاوڕێم", "poem_description": "١٩٤٤/٠٦/٠١ بەکرەجۆ", "poem_text": "ئەی ئەستێرەی پرشنگدار\nڕێ نیشاندەری ڕێبوار\n\n\nعالەم نووستوو تۆ بێدار\nئاسمان ئەبڕی بە شەوگار\n\n***\n\nدوای زەردەپەڕ تا گزنگ\nچ جوانی چەشنی ئاورنگ\n\n\nڕشێنەی شەوق و پرشنگ\nئەدەی لەسەرم و سەر سنگ\n\n***\n\nئەی گەوهەری ئاسمانی\nسەرچاوەی نوور و جوانی\n\n\nتێ ئەگەم بە پەنهانی\nکە ئاواڵێکی گیانی\n\n***\n\nتۆ ئەڕۆی بە لەنجەولار\nجریوەت دێ و بەختیار\n\n\nئەزانی منی هەژار\nلەناو خەم ناگرم قەرار\n\n***\n\nئەی هاوڕێکەی شەوگارم\nمن پەست و شەو بێدارم\n\n\nگوێ بگرە لە هاوارم\nتێ بگە لە ئازارم\n\n***\n\nئەم عەربەی تۆ ئەیبینی\nپڕ هەڵڵایە و خودبینی\n\n\nهەیە بۆ خۆشی ژینی\nتاڵان ئەکا هاودینی\n\n***\n\nهەر هەژارە قوڕبەسەر\nبێ باربۆ بێ یارمەتدەر\n\n\nکەچی پیاوی خاوەن زەڕ\nبێ بەزەیی بێ خەبەر\n\n***\n\nنەماون ئەو پیاوانە\nلە نەبوونی و تەنگانە\n\n\nبۆ دۆست و بۆ بێگانە\nخزمەت بکەن مەردانە\n\n***\n\nڕاستی بەڵێن و پەیمان\nدرێغ چوونەوە ئاسمان\n\n\nلای خزم و هاوڕێی ژیان\nبێ باوە و ناو و نیشان\n\n***\n\nلای گەلێکی کەم ڕووربین\nئێستاش خۆشە نەزانین\n\n\nچونکە باسی تێکۆشین\nبکەم لێم ئەکەن نەفرین\n\n***\n\nنەک شەو ڕۆژیشمان تارە\nزۆرمان بێ هۆش و کارە\n\n\nڕووناکیی زانین دیارە\nڕوو تێکردنی عارە\n\n***\n\nلە ژینی وا بێزارم\nبۆیە وا گرفتارم\n\n\nهێندە دڵ پڕ جەخارم\nمائیلی کۆچ و بارم\n\n***\n\nئەی هاوڕێکەم دڵ پەستم\nهیچ لەم عەردە ناوەستم\n\n\nبۆ ئەوەی لێرە هەستم\nزووکە دەس بەرە دەستم\n\n***\n\nبمبە بۆ ئاسمانی شین\nبمگێڕە تا ماومە ژین\n\n\nبام دووربم لەسەر زەمین\nبێمە شادی و پێکەنین\n\n***\n\nخۆ ئەگەر ئەوە نابێ\nتۆ شاد با حاڵم وابێ\n\n\nدوعای چاکت لای خوا بێ\nبەڵکوو بۆ من گیرابێ"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "بۆ مناڵان", "poem_description": "١٩٤١/١١/٢٠ سلێمانی", "poem_text": "ئەی خاکی پاکی نیشتمان\nئەی خاوەنی ناو و نیشان\nئەی بێشەی شێری ژیان\nوا چاکە بۆ من تاکوو مان\nقوربانی تۆی کەم جیسم و جان\n\nئەی نیشتمان... ئەی نیشتمان\n\n\nسیروان و زەڵم و تانجەڕۆ\nلام سەلسەبیلە بێ درۆ\nباخێکی زۆر خۆش ڕەنگ و بۆ\nوەختێ ئەبینم خاکی تۆ\nگۆپکەی هیوام دێتە چرۆ\n\nئەی نیشتمان... ئەی نیشتمان\n\n\nشارت بەوێنەی مێرغوزار\nدێت بووەتە هاوینەهەوار\nدەشت و چیات جێی ئیفتیخار\nبۆ کوردی کەمدەستی هەژار\nگیانم فیدات لەیل و نەهار\n\nئەی نیشتمان... ئەی نیشتمان\n\n\nئەی دایکی بێ هاوڕەنگ و تاک\nبۆ بێ کەسیت بووم دەردناک\nشەرتە هەتا ئەمنێنە خاک\nقوربانی تۆی کەم گیانی پاک\nبۆ خزمەتت نابم هیلاک\n\nئەی نیشتمان... ئەی نیشتمان"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "بەشوێن سامان", "poem_description": "", "poem_text": "ئەی درهەم و ئەی دینار\nتاقانەی کۆشک و تەلار\n\n\nهێزی بەردڵی هەژار\nشەمامەی یار و ئەغیار\n\n\nهەڵسووڕانی ئیش و کار\nلە خۆتان دێ بێ ئازار\n\n\nشیرینیی ئێوەی نازدار\nکێوی دێنێتە ژێر بار\n\n\nمن ناڵێم دووسەد هەزار\nبەڵام دیناری شینکار\n\n\nکە ڕووی تێ کردی یەکجار\nئەتبا دیارە و دیار\n\n\nئینسانێکی نالەبار\nهیچ نەزان و بێ دەمار\n\n\nهەروەک ئەفەندیی ناوشار\nبۆت ئەکا بە خوێندەوار\n\n\nهەر پارەیە بێ شومار\nئەیبەخشن میر و توجار\n\n\nبۆ ژیانی بێ غوبار\nقەڵایەکە پڕ نیگار\n\n\nدوژمنێکی هەرزەکار\nکە ژینت لێ بکا تار\n\n\nبۆی بەرە وەکوو سەردار\nئیتر ئەژیت بەختیار\n\n\nئەی دەوڵەمەندی ناودار\nپێی ڕابوێرە بە ویقار\n\n\nبەڵام وریابە جار جار\nلای خوا نەتکا شەمەزار\n\n\nئەی گەنجی لە گیان بێزار\nژیر بە و بەهۆش و بەکار\n\n\nپارەی خزم و کەسوکار\nنەتبا بۆ کۆڕی قومار\n\n\nئەی بەختیاری لاسار\nلای زۆربەی خاوەن ئەفکار\n\n\nئەمڕۆ پاوەن و دۆلار\nبوونە سەرچاوەی ئەسرار"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "ئەحواڵی شەربەکەم", "poem_description": "", "poem_text": "ئەی شەربەکەم ئەی ڕەفیقی فائیق\nئەی بێ غەم و هەم لە گشت عەلائیق\n\n\nئەی سەنعەتی شاری جوانی بەغداد\nوەی لابەری تێنوێتیی پەریزاد\n\n\nبۆ نازکی هەروەکوو بلووری\nغەم لابەر و، باعیسی سرووری\n\n\nمن خزمەتی تۆ بە فەرز ئەزانم\nهەر ڕەونەقی تۆ ئەبێ نیشانم\n\n\nجوابم بەرەوە ئەکەم سوئالێ\nئەم حەسرەتە با نەنێمە چاڵێ\n\n\nبۆ چ دائیمی خاڵییە دەروونت\nسەرەڕای ئەوە گەرمە ئاوی ڕوونت\n\n\nئەو پارەیە دام بە تۆ خەسار بوو\nیا تالیعی من خراپ و زار بوو\n\nوەڵامی شەربەکە: \n\nئەی فائیقی کیسە پڕ لە درهەم\nوەی زاڵمی بێ غەمی موعەللەم\n\n\nئەوسا کە منت کڕی لە بەغداد\nدوورکەوتمەوە لە خزمی دڵشاد\n\n\nچۆن تۆ دڵت وەک تەنوورە بۆ خوێش\nبۆ گەرمی منیش وەهایە ئەندێش\n\n\nوەک تۆ لە فیراق ئەڕێژی فرمێسک\nتەبعەن کە منیش هەمە ڕەگ و ئێسک\n\n\nئاو دێتە دەرێ لە هەردوو چاوم\nدڵ گەرمم و لەت بووە هەناوم"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "ئەی وڵاتم ئەی وڵاتم", "poem_description": "گۆڕین لە جەمیل سدقی زەهاوییەوە", "poem_text": "ئەی وڵاتم، ئەی وڵاتم\nنشتمانێکی چ جوانی\n\n\nمەستی حوببی تۆم سەراپا\nتۆش قوبووڵ کە حوببی جانی\n\n***\n\nئەو دەمەی دڵ پڕ زووخاوم\nبۆ سروورم تێ ئەکۆشی\n\n\nخۆ ئەگەر خەو بێتە چاوم\nجێگە خەوبینینی خۆشی\n\n***\n\nگۆشت و ئێسقانم لە تۆیە\nخوێنەکەش وا جێی دەمارە\n\n\nشەوکەت و شانم لە تۆیە\nژینی بەرزیشم لە دیارە\n\n***\n\nئێسکی ئەجدادم لە تۆدا\nدیارە وا گشتی ڕزیوە\n\n\nتۆ لەش و گیانت بە من دا\nژینی خۆم لەم خاکە دیوە\n\n***\n\nمن کوڕێکی گیان فیداتم\nتۆش تەواو دایکێکی چاکی\n\n\nمن کە سەربەستە حەیاتم\nهەوڵ ئەدەم بۆ تۆ بە پاکی\n\n***\n\nبۆ ئەوەی تۆ پڕ سەفابی\nخۆشە لام سەختی کە چابی\n\n\nهەر ئەکەم مەدحت کە جوانی\nوەختی ئێوارە و بەیانی"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "ئەی پەپوولەی هەژاری ڕەنگاوڕەنگ", "poem_description": "", "poem_text": "ئەی پەپوولەی هەژاری ڕەنگاوڕەنگ\nبفڕە بۆ خۆت بەسەر گوڵ و چەمەنا\n\n\nلە شەقەی باڵ بدە بە سەد ئاهەنگ\nلە دەرودەشت و ناو چیا و دەوەنا\n\n***\n\nچەندە جوانە کە ئەفڕی پێچاو پێچ\nهەر هەناسەی لە شوێنێ میوانی\n\n\nڕێی فڕینت بڵند و خوار و خێچ\nبێ وەی و شادمان و خەندانی\n\n***\n\nخۆزگە دوو باڵی چەشنی تۆم دەسەکەوت\nپێی بچوومایە ناو چەمەن بەبەیان\n\n\nگوڵ زیارەت بکەم بەڕیز شەش و حەوت\nهەڵمژم بۆن و ماچ بکەم پەڕەیان\n\n***\n\nخۆزگە وەک تۆ بە تاقی تەنیایی\nڕامبواردایە دوور لە خەڵقی زەنجین\n\n\nجێم چەمەنزار ئەبوو بە شەیدایی\nبێ غەم و دەرد و دوور لە بوغز و قین\n\n***\n\nخۆزگە وەک تۆ لە گۆشەی دنیا\nتێ بگەیمایە چەندە سەربەستی\n\n\nبێ غەم و کەڵکەڵەی جیهان و سزا\nوەکوو تۆ دوور ئەبووم لە دڵپەستی\n\n***\n\nئەی پەپوولەی هەژاری ئێسک سووک\nتۆ بەسەزمان و هێمن و مەزڵووم\n\n\nبیری گەورەت هەیە و سەرێکی بچووک\nفەلسەفەی ژین لە تۆ بووە مەعلووم\n\n***\n\nئەی مەلی بێ هەوا و کیبر و غوروور\nبفڕە بۆ خۆت بە عەرد و ئاسمانا\n\n\nبفڕە بۆ خۆت بەزەمزەمە و بەسروور\nکەمە هاوتات لە کردەوەی جوانا"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "بێ شەوقە قەمەر وەختێ کە هەڵدێ لە هیلالا", "poem_description": "", "poem_text": "بێ شەوقە قەمەر وەختێ کە هەڵدێ لە هیلالا\nمۆمێکە لە چاو حوسنی ڕوخی دڵبەری والا\n\n\nشێتی لەبی تۆم، وێڵم و مەجنوونی بیابان\nپەروانەیە دڵ، وێڵە بەدووی دیدەیی کاڵا\n\n\nعەیشم هەنموو غەم، بێ خەو و خۆراکە وجوودم\nتۆش کافری ڕەحمت نییە یەک ئان لە خەیاڵا\n\n\nمردن بەشی گەورەی منە لەم ڕێگەیە قوربان\nڕەحمێ بکە تۆش بمخەرە دەر لەم بنی چاڵا\n\n\nلەم ڕێگەیی پڕ تاب و غەمە فایقی زێوەر\nسووتانە بەشی، مردنە حیسسەی لەمە ئاڵا"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "وتاری کوردێک", "poem_description": "١٩٤٧/٠٨/٢١", "poem_text": "بام ڕۆژانەکەم یەک دوو قڕان بێ\nخواردنم وەکوو سەپان و شوان بێ\nبا لەشم ڕووت و دەردم گران بێ\n\n\nبەڵام تا مردن بێ درۆ کردن\nعەشقی نیشتمان دەرناکەم لە گیان\n\n\nبام بۆ زۆرداران بچەوسێمەوە\nبا لە بێگاریان نەحەسێمەوە\nشپرزە نابم هەڵ ئەسێمەوە\n\n\nچونکە تا مردن بێ درۆ کردن\nبەرزیی وڵاتم بۆتە ئاواتم\n\n\nهەرچەند جێگەی خەڵق کۆشک و تەلار بێ\nجێی منیش قۆختە و زنج و دەوار بێ\nبەڵام پێویستە کە شوێنم دیار بێ\n\n\nبە بوون و نەبوون بە پەستیی گەردوون\nلە خزمەت کردن نابم تا مردن\n\n\nبە قسە و نووسین بە دەست و زوبان\nهەوڵ ئەدەم کوردی نەبەردی زەمان\nبخەمە سەر ڕێی بڵندی ژیان\n\n\nهەتا کورد زوبان لە خۆشیی ژیان\nبێ بەهرە نەبن چ پیاو و چ ژن\n\n\nئەمەوێ عالەم تێ بگەێنم\nبیری نوێ لەناو کوردا ئەچێنم\nڕەگی بیری کۆن لەبن دەردێنم\n\n\nدەسیسەی ناپاک ئەنێمە ژێر خاک\nئاواتی دوژمن دەردێنم لەبن\n\n\nنامەوێ بژی کۆنەپەرستی\nئاو ئەدەم بە خوێن گوڵی سەربەستی\nپێم قووت نادرێ دیلی و ژێر دەستی\n\n\nبە دەنگی دلێر وەکوو بێچووە شێر\nهاوار ئەکەم من بڕووخێ دوژمن\n\n\nبەڵام پێویستە ئاوەڵەکانم\nبە کوڵ ئەوانیش شان بەنە شانم\nبۆ بەرزیی کورد و بۆ کوردستانم\n\n\nهەتا پیر و جوان یەکدڵ یەکزوبان\nبەختی نەکەین خۆ نابین سەربەخۆ"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "نەورۆزی ١٩٤٨", "poem_description": "١٩٤٨/٣/٢١ سلێمانی", "poem_text": "بڕوانە ئاسمانی شین\nبڕوانە دەشتی ڕەنگین\n\n\nبڕوانە گوڵ و نەسرین\nبەهەشتێکی زۆر شیرین\n\n***\n\nئەڵێن ئەمڕۆ بەهارە\nوڵات بووکی نازدارە\n\n\nڕازاوەی کردگارە\nدڵخۆشیمان لێ دیارە\n\n***\n\nبڕوانە لاوانی ژیر\nیەکدڵ وەک حەلقەی زنجیر\n\n\nڕۆڵەی نیشتمانی پیر\nبەبەرزیی وڵات هاوبیر\n\n***\n\nڕوو لە دەشت و سەیرانن\nدڵخۆش و شادمانن\n\n\nچونکە گەنجی مەیدانن\nئەمڕۆ بە جەژن ئەزانن\n\n***\n\nکیژۆڵەکانی نازدار\nخانمۆڵەی شیرین کردار\n\n\nچاوەڕوان بوون کە بەهار\nلەسەر بەندەن بێنە خوار\n\n***\n\nبەڵام سوپاس بۆ یەزدان\nنەورۆزی دیسان ڕەخسان\n\n\nئێمەش ئەیکەین بە سەیران\nبۆ کوردو بۆ کوردستان"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "بەیداخ", "poem_description": "وەرگێڕراوی شیعری ئەحمەد شەوقییە", "poem_text": "بۆ بەرزیی وڵات بەیداخ نیشانە\nبۆ سەلامی ئەو وەستان زۆر جوانە\nمنداڵی ساوای ناو نیشتمانە\n\n\nبوەستن بانگ کەن لەدەشت و لە دەر\nخوا بیپارێزێ ئاشتی بێ یا شەڕ\n\n\nتاجی دەوڵەتی ئێستا و لەمەوبەر\nخۆشەویست بووە و بڵند و سەروەر\nدەستدار و بێ دەست ئەکا موزەففەر\n\n\nبوەستن بانگ کەن لە دەشت و لە دەر\nخوا بیپارێزێ ئاشتی بێ یا شەڕ"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "ئەی فیداکارانی میللەت شێر مەردانی وڵات", "poem_description": "لەسەر شیعرێکی مستەفا ئەفەندی کوڕی مەلا عەلی عیرفان", "poem_text": "ئەی فیداکارانی میللەت شێر مەردانی وڵات\nئەی ڕەئیسانی دیانەت ساحیبی سەوم و سەڵات\nبۆ نیساری بێ وجوودە لیرە و ڕوپیە و مەنات\n«ڕوو لە خوا کەین بۆ مەلیک داویە لەدەس زیللەت نەجات\nکەس نەبێ چاوی لە ڕوتبەی خزمەتی کەین بێ خەڵات»\n\n\nتاکو دوێنێ بوو لە مەیدانا ئەتانوت ئێمە جووین\nسەیری ئەمڕؤ کەن هەموو سەربەست و ساحێب ئابڕووین\nوا لە بادەی یەکیەتی سەرمەستی فیکری هاتوهووین\n«گشت فیداکاری ئەوە ئێستاکە وا سەربەست کە بووین\nناوی تەئریخی لەجێی ڕوتبەی فەریقی بێ لەلات»\n\n\nگەر نەکەین ئیسپاتی مەوجوودییەت ئەمڕۆ ئێمە چین\nپشتیوانێکمان هەیە وەک کێوی ئاسن وا مەتین\nمن کە فەردێکم لە کورد بڕوا بکەن ئەی موسلمین\n«خزمەتی میللەت لەلام فەرزە بەتەسدیق و یەقین\nنەک بەدەم یاخۆ زوبان بیللاهی وامە تا مەمات»\n\n\nخاکی کوردستان مەحەلی عیلم و دارولفەن ئەبێ\nمەوقیعی ئەهلی کەمال و بۆ هونەر مەسکەن ئەبێ\nهەرچی وێرانێکی تیایە هەروەکو گوڵشەن ئەبێ\n«سەد شوکر شوعلەی چراخان ڕۆژ بەڕۆژ ڕەوشەن ئەبێ\nبەرقەرار و پایەدار بێ ساحێبی شەوق و حەیات»\n\n\nعیبرەت و دەرسە لەلای ئەهلی نەزەر وەزعی زەمەن\nدەرنەچن بۆ عەسری کۆن لەم وەختەدا هەوڵێ بدەن\nدەست لە مل یەکتر بکەن بۆ حیفزی گوڵزاری وەتەن\n«دیم نموونەی میللەتی غەیرە کە چۆن خزمەت ئەکەن\nزابتان و کاپیتان هەروەک نەفەر پۆل پۆل ئەهات»\n\n\nئیتتیحادێکمان ئەبێ بێ شوبهەیە بێ ڕەیب و شەک\nمیر و ئاغا فەرقی نامێنێ لەگەڵ خەڕڕات ولەک\nسەیری لەن چۆن ئەجنەبی حوکمی گەیاندە سەر فەلەک\n«بۆ تەرەققی موڵک و میللەت جانفیدا بوون یەک بەیەک\nئیتتحادە یەکیەتی ئینسان ئەباتە ڕۆژهەڵات»\n\n\nفایق ئەمڕۆ گەرچی عالەم پڕ لە ئاشووبە و فیتەن\nحەز ئەکەم دایم لە ڕێی خاک و وەتەندا جان و تەن\nکوللی یەکیان پەنجەبازی کا لەگەڵ موڵکی خوتەن\n«مەقسەدی زاتیم نییە غەیری وەتەن ئیللا وەتەن\nچون فیدایی میللەتە وافی بەتەحقیق و سەبات»"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "لە عەشقی حوسنی خەتوخاڵی نێرگسی شەهلات", "poem_description": "", "poem_text": "لە عەشقی حوسنی خەتوخاڵی نێرگسی شەهلات\nئەسیرە چەن دڵی زاری فەقیر و چەن شەهلات\n\n\nخەیاڵی خامە ئەگەر بێتە وەسفی تۆ خامە\nهەزار هەزاری زوبان شێتە بێتە نەغمە سەرات\n\n\nچ دڵبەرێکی عەجەب دڵبەرێکی ئەی جانا\nلە نازی دیدەیی بازت دڵان ئەبێتە فیدات\n\n\nئەگەرچی ئێستە هەڵات ڕؤژلە گەل بەعیشوە، بەڵام\nکە حوسنی تەلعەتی تۆی دی خەجاڵەتانە هەڵات\n\n\nمەڵێن لە زەربەیی غەمزەی چ کەس بەرین لە برین\nنیشانی زامی دیارە لە پیر و جوانی وڵات"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "وەرە ئەی دلبەری حەمیدە سیفات", "poem_description": "١٩٣٩/٠٦/٠١ ئاڵتوون کۆپری", "poem_text": "وەرە ئەی دلبەری حەمیدە سیفات\nموو کەمەر، لەب شەکەر، ئەنیسی حەیات\n\n\nبەکەلامت شیفای دڵم بۆ دێ\nبەنیگاهت بەجێ دەیێ ئاوات\n\n\nبەقسەی من بکەی زەرەر ناکەی\nچونکە من خادیمم بەعەزم و سەبات\n\n\nجەوری تۆ خۆشە لام بەڵام جارێ\nبێ ویساڵم نەکەی هەتاکو مەمات\n\n\nدەردی عەشقت کوشندەیە گیانە\nپێم کەرەم کە دەوا تەبیبی نەجات\n\n\nمن دەماغم لە حوببی تۆ مەستە\nنامەوێ زەوقی عەتر و نوقڵ و نەبات\n\n\nسەیری چیهرەت ئەکەم ئەوەند پاکە\nسوورەتی خۆم دیارە وەک میرئات\n\n\nبەقسەی خەڵکی خۆت مەتۆرێنە\nدڵی فایق ئیتر مەڕەنجێنە\n\n\nجاربەجارێ بەدیت ئەکەم لە خەوا\nلە خەوی خۆش ئەبم لە نیوەشەوا\n\n\nوا تەسەوور ئکەم پەشیمانی\nلەو سزایەی بووەتە هەدەر بە هەوا\n\n\nدڵنەواییم ئەدەی لە هیجرانم\nپاش ئەوەی دڵ کە کەوتە ساز و نەوا\n\n\nبارک الله چ پاکە گیانی تۆ\nگوێ لە کەس مەگرە توبێ زاتی خوا\n\n\nلە ڕقی دوژمنان وەرە چابە\nهەر لە هیجرانی تۆیە دیدە ڕوا\n\n\nسەردەمێ یار و هاودەمی من بووی\nپێم بڵێ بۆچی ئیکە بۆت نەلوا\n\n\nوا بزانم ئەبێتە دوژمنی تۆ\nهەرکەسێ لەو جەمالی پاکە دوا\n\n\nتا لە دنیایی ڕۆشنا ماوم\nشەڕ و خێرت ئەنێمە سەرچاوم\n\n\nکەوتە یادم مەحەببەتی جاران\nئیلتیفات و موساحەبە و عینوان\n\n\nعیشووە و خەندە و تەبەسسومەکەت\nمەحرەمی بەندە باخسووس قوربان\n\n\nئەو هەموو عەیش و نۆشە چوو لە دەسم\nبێ پەنا ماوم ئێستە سەرگەردان\n\n\nچۆن لە دووریت دڵم نەناڵێنی\nچۆن لە هیجرەت سەرم نەبێ حەیران\n\n\nچۆن هەناسەی دەروون نەگاتە فەلەک\nچۆن جگەر لەت نەبێ لە داخی نیهان\n\n\nچۆن نەڕێژم لە دیدە خوێناوێ\nسەرزەمین تەڕ بکا وەکو باران\n\n\nمن ڕجات لێ ئەکەم ئیتر بەسمە\nئەم هەموو زیللەتە کە دیومە عەیان\n\n\nئێستە وەختی ویساڵی یارانە\nعەسری بیستەم بەکەیفی ڕەندانە\n\n\nتا هەوای عەشقی تۆ لەسەرما بێ\nغەم لە دڵدا ئەبێ تەوەلا بێ\n\n\nگیان دەبێ دائیما موفەڕڕەح بێ\nتاجی زیللی ئەگەر لەسەر نابێ\n\n\nئێستە باکم لە تەعنی خەڵق نییە\nلوتفی تۆ زەڕڕەیێ ئەگەر مابێ\n\n\nبە سەری تۆ قەسەم نییە شک بەم\nغەیری حوببت شتێ لە دڵما بێ\n\n\nئاخ لە دەس جەوری تۆ چ بێدارم\nعاشقانت نزیکە شەیدا بێ\n\n\nمن لە دووریت دڵم بووە بە تەنوور\nتۆش ئەڵێیت ئەم هەژارە ڕیسوا بێ\n\n\nبۆ هیلاکی ژیان و زاماریم\nچاری دەردم مەگەر لەمەولا بێ\n\n\nتۆ حەبیبی بەڵام وەفا ناکەی\nتۆ تەبیبی کەچی دەوا ناکەی\n\n\nبۆیە پێم خۆشە گریەیی خوێنین\nشۆرەزاری دڵم ئەکا ڕەنگین\n\n\nوەکوو گوڵ پێی دەپشکوێ گیانم\nچەشنی باران لە بۆ زەویی هاوین\n\n\nتۆ لە بیرم نەچووی هەتا زیندووم\nمن لە بیرت ئەچم بەبێ تەحسین\n\n\nوەرە لابە کودوورەتی قەلبم\nدڵنیام کە لە فیرقەتی پڕ کین\n\n\nوەرە با دوژمنان موکەددەر بن\nڕابوێرین بە شادی وەک پێشین\n\n\nوەرە ئەی نەونەمامی پڕ عیشوە\nچاوەڕوانت ئەکەم بە قەلبی حەزین\n\n\nبە قودوومت سەرم لە ڕێتایە\nگیان ئەکەم پێشکەشت بە سەد تەمگین\n\n\nچاوەڕوانت ئەکەم بەخەو تاوێ\nتۆش مەوەستە وەرە لە ناکاوێ"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "تەتەببوعات", "poem_description": "", "poem_text": "چوومە بنچینەی علوومی ڕەمل و جەفر و جەلجەلووت\nتێگەیشتم زەڕڕەیێ نەفعیان نییە هەروەک سرووت\n\n\nویفقی سێ سووچ و لەگەڵ چوارسووچ وپێنج سووچم کە دی\nسووچەکانیان تێ گەیشتم، ئەی برا، لووت و بزووت\n\n\nچەند کەڕەت نووشتەی ڕەشیم نووسی چ سوودێکی نەبوو\nجەلبی دڵدارم ئەکرد ئەمما ڕەقیب بۆ لام بزووت\n\n\nبۆ عەزیمەت خوێندنی جیننی لە وەختی نیوە شەو\nمەستەکی و جاوی ئەسووتان دانە دانە و جووت بەجووت\n\n\nتەلتەهیش یا تەیرەهووج سێ چوار هەزارێکم ئەخوێند\nفائیدی چی هیچ نەهات بۆ لام جنۆکەی ڕووت و قووت\n\n\nتازە وا بام دایەوە و بادانەوەش عەیبی نییە\nشوێن کڵاوی سەخری جیننی ناکەوم وەک مایە پووت\n\n\nتۆ مەچۆرە لای قەشە و مالووم و مەلا، گەورە کچ\nکردەوەی جوانت ئەبێتە واسیتەی تەعجیلی شووت\n\n\nڕەمڵ و قاڵ نامە و مەلای دین تێکدەری ژن تەفرەدەر\nدەستەڵاتم بێ بەجارێ ئەیخەمە ناو چاڵەقووت\n\n\nدار و بەردی شەخسەکانی کەس نەناس و بێ ئەساس\nوا لەجێی خۆی تەخت ئەکەم ئەیکەم بەدەشتی جێگە جووت\n\n\nلەم پڕوپووچانە ڕزگارم بووە و جارێکی تر\nدەست لە ئیشی توڕڕەهات ناکەم بە زاتی لایەمووت\n\n\nخۆزگە وەک من تێ گەییوم کوردەواریش وا ئەبوو\nئەم قڕوقێڵانە بۆ نانە بە تەحقیق و سوبووت"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "تا پێ ئەگەم ئەخوێنم", "poem_description": "بۆ قەرائەتی کوردیی منداڵان", "poem_text": "تا پێ ئەگەم ئەخوێنم\nواز لە خوێندن ناهێنمم\n\n\nخوێندنە چرای ژینم\nبۆ خۆ و دوژمن ناسینم\n\n\nبۆ دوا ڕۆژی ڕووناکم\nئەبێتە هاوڕێی چاکم\n\n\nخوێندەواران بەڕێزن\nگورج و تێر و بەهێزن\n\n\nبەرامبەر چەرخی گەردوون\nهەیانە بازنی ئاڵتوون\n\n\nهۆزێکی نەخوێندەوار\nهەرگیز ناژی بەختیار\n\n\nچونکە بێگانەی زۆرزان\nلەپڕ لێی دێتە مەیدان\n\n\nهەر بە بێگار ئەیکوژێ\nخوێنی لەشی ئەمژێ\n\n\nدەغڵودانی ئەفڕێنێ\nئەیبا خۆی پێ ئەژێنێ\n\n\nبام ئەو هۆزەش ڕیسوا بێ\nهیچ بە تەنگەوە نابێ\n\n\nئینجا هەتا بمێنم\nتێ ئەکۆشم ئەخوێنم\n\n\nدوا ڕۆژ وەک ڕۆڵەی دڵسۆز\nئەبمە پشتیوانی هۆز\n\n\nبۆ سەربەستیی کوردستان\nبەختی ئەکەم ماڵ و گیان"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "تۆپەکەم", "poem_description": "گۆڕینی هەڵبەستی «کرتی ما لحالها»ی محەمەد بەهجەت ئەسەرییە", "poem_text": "تۆپەکەم شیرینە شکڵی، شەکرە سێوێکە خڕ و جوان\nسێوەکە ئەخورێ بەڵام ئەو، بۆ گەمە ئەیهێنمە مەیدان\n\n\nدائیما بۆ یاری ئەیبەم، بۆ هەوا ئەڕوا کە لێی دەم\nدەرئەچێ گەر پێمی لێ خەم، دەنگی وەک تیر دێتە گوێمان\n\n\nبێنەوە ئەی تیپی لاوان، با بە دەست بیگرین هەموومان\nیا فڕێی دەین و بچین بۆی، شەق شەننێنە خۆش و ئاسان\n\n\nبا هەموو بەش بین بە دەستە، دابنێین چاودێر لە خۆمان\nهەرکەسێ سەرکەوت بەنازە، زۆر بەدەستە شێری مەیدان"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "جەوابی مەتەڵ شارێکی خۆشناو", "poem_description": "هەڵهێنانی مەتەڵی ساڵح زەکی بەگی ساحێبقران", "poem_text": "جەوابی مەتەڵ شارێکی خۆشناو\nوا عەرزت ئەکەم ئەی حورمەت گیراو\n\n\nلە شاری کوردان جەننەتی سانی\nئەگەر حەز ئەکەی ئەتۆ بیزانی\n\n\nئەووەڵی «بێ»یە ئاخرەکەی «هێ»\nبێ چەندە خۆشە بانە ئاوا بێ\n\n\n«با» بۆ موسبەتە «نە» بۆ مەنفییە\nبانە دوو هیجا و چوار حەرفییە\n\n\nئەووەڵی لابەی «ئانە»ی قیمەتدار\nدیوار بڕمێنی «بنە»ی قووەتدار\n\n\n«هێ»ی لێ لابەری بانێکی بەرزە\nیاخوا مەحفووز بێ لە بەڵا و تەرزە"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "بۆ جلخوارەکان", "poem_description": "بۆ ئەو کەسانەی مەیلی عوسمانی و گەڕانەوەی تورکیان بووە", "poem_text": "خاڵۆی تورکمان نەوەی جەنگیزخان\nبۆچی مەحزوونی کەوتوویە کێوان\n\n\nئەملات بەهەشتی کوردەوارییە\nئەولات عەرەبن زۆری شارییە\n\n\nسەرم سوڕ ماوە واقم وڕ ماوە\nتێم بگەیێنە چیت لێ قەوماوە؟ \n\n\nکەوتە پێکەنین خاڵۆی منەووەر\nوتی بە سەری ڕەشاد و ئەنوەر\n\n\nبە گۆڕی غازی و قەبری یوزدەمیر\nئەمڕۆ دڵخۆشم ئەبمە جیهانگیر\n\n\nوا تورک دێتەوە بۆ ناو وڵاتمان\nبە گەورە و بچووک ئەکا خەڵاتمان\n\n\nئەی ئەرقەداشلەر ئەی ئەرقەداشلەر\nگوێم لێ ڕابگرن وەک بەیتی عەنتەر\n\n\nوتم هەموو تورک پانزە ملیۆنە\nفەتحی ئەم ڕۆژەی ئوسلوبی چۆنە\n\n\nوتی فابریقە و تەیارەی هەیە\nمودەررەعات و سەیارەی هەیە\n\n\nسێ ملیۆن عەسکەر هەمووی پیادە\nئەوەندەی تریش سواری ئامادە\n\n\nتۆیی سەحرایی و تفەنگی نایاب\nوا موهەییایە ئەگاتە پەنجاب\n\n\nئەسکەندەروون و سووریەش ئەگرێ\nئەنجا چاوێکیش لە عێراق ئەبڕێ\n\n\nبابە بێدەنگ بە تورک جیهانگیرە\nئەمە ئیرسێکی باووباپیرە\n\n\nئەی ئەرقەداشلەر ئەی ئەرقەداشلەر\nگوێم لێ ڕابگرن وەک بەیتی عەنتەر\n\n\nوتم تورک ئێستە لەوەی لاداوە\nوتی میساقی میللی هەرماوە\n\n\nوتم نایەوێ خۆی بفەوتێنێ\nوتی ئاخری شەڕ دەقەومێنێ\n\n\nوتم بەتەنیا شەڕی بۆ ناکرێ\nوتی ئەو قەومە گوێ لەوە ناگرێ\n\n\nوتم خۆ کەرکووک لەسەر عێراقە\nوتی نەوتەکەی مایەی مەراقە\n\n\nوتم ئەی خاڵۆ عەقڵت نەماوە\nهەرچی دەفەرمووی خەیاڵ پڵاوە\n\n\nتورکی بێچارە مەشغووڵی خۆیە\nتۆش وا ئەزانی دڵی لای تۆیە\n\n\nئەی ئەرقەداشلەر ئەی ئەرقەداشلەر\nگوێم لێ ڕابگرن وەک بەیتی عەنتەر\n\n\nهۆ خاڵۆ خاڵۆ تۆ زۆر شێواوی\nتۆش وەکوو ئێمە برا خنکاوی\n\n\nتا تورک لێرە بوو هەمووی دوژمن بوون\nئێستە کە ڕۆیی سینە کون کون بوون\n\n\nوا ئەوان نایەن ئێوە ئوغرکەن\nبەڵکوو ئەنقەرە ش وەک خۆتان کەرکەن\n\n\nبەخوا گەر تورک ئێوەی دەسکەوێ\nلێتان مەعلووم بێ ناگەنە شەوێ\n\n\nمن پێتان ئەڵێم خەیاڵتان خاوە\nتورک مەیلی ئێوەی ئێستە داناوە\n\n\nئەگەر لانەدەن لەم فکرە بۆشە\nبرایەتیتان یەکجار ناخۆشە\n\n\nئەی ئەرقەداشلەر ئەی ئەرقەداشلەر\nگوێم لێ ڕابگرن وەک بەیتی عەنتەر"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "ژیانێکی بێ غەم", "poem_description": "", "poem_text": "خوا بیدا بتبێ هەندێ دێمەکار\nبنەتۆی خۆت جووتە گای بەکار\n\n\nدوو مانگا و بیست سەر بزن و دە سەر مەڕ\nژنێکی دڵسۆز بۆت بێنێتە بەر\n\n\nدوو بەڕە و چیغێ لەگەڵ چەرداخێ\nلە شارەزوور بی یا پەنا شاخێ\n\n\nلە تواناشا نەختێ بەخۆ بی\nلە دوای هێڵی خۆت مەستی هۆ هۆ بی\n\n\nبۆ خوێندەواریش هێندە بتوانی\nژین بخوێنییەوە و مەعنای بزانی\n\n\nئەگەر ئەمانە بۆ تۆ یەکگیر بێ\nدەوڵەمەندی با ناوت فەقیر بێ\n\n\nهیچ لازم ناکا خاوەن ئوتێل بی\nبەدوای ئاواتا هەمیشە وێڵ بی\n\n\nژیانت پڕە لە شادی و خۆشی\nلە ڕەنجی شانت ئەخۆی ئەنۆشی\n\n\nنانێکت ئەبێ دەستدار و بێ دەس\nدێن لەوێ ئەیخۆن بە کەیف و هەوەس\n\n\nچونکە ژیانی ئێستەی شارستان\nهەرکەس لێی دوور بێ نابینێ زیان\n\n\nڕۆژی کاسبی هەر دەس بڕینە\nخزم و برایی بۆ ورگە شینە\n\n\nخوێندن بۆ ناو و مەئمووریەتە\nنەک بۆ خزمەتی موڵک و میللەتە\n\n\nپارەداریش بی ئەبێ مەغروور بی\nباشتر ئەوەیە کە لە شار دوور بی"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "بۆ لاوانی کورد", "poem_description": "", "poem_text": "زینەتی دیوانی کوردە، هیممەتی لاوانی کورد\nلائیقە ئەلحەق کە بێتە مەفخرە و عینوانی کورد\n\n\nحەمدولیلا نەجم و ئیقبال و سەعادەت تالیعە\nوا منەوەر بوو بەجارێ زولمەتی دەورانی کورد\n\n\nبارەکەڵڵا ئەی وەتەن پەروەر کە سەعی و غیرەتت\nبویتە نووری قەلب و بیناییی هەموو چاوانی کورد\n\n\nکەس نەڵێ ئەمڕو وەتەن وێرانی دەستی زیللەتە\nدەم بە دەم زاهیر ئەبێ مەعموورەیی عیرفانی کورد\n\n\nچارەیی دەردی جەهالەت عیلمە، ئێوەش لاوەکان\nعیسایی موعجیزە شیعارن بۆ بڵندیی شەئنی کورد\n\n\nلەکە نەکەیت لە کورد، تا ئێوە هەن دەرناکەوێ\nپاک و بێ عەیبە دامانی کورد تا مانی کورد\n\n\nسا بە دڵ هیممەت بکەن بۆ نەشری عیلم و مەعریفەت\nتا موبەدەل کەن بە ڕووناکی شەبی هیجرانی کورد\n\n\nتەیری هیممەت بێ تەئەمول سەر لە علوییەت ئەدا\nهائیلی پەروازە بۆ کەیوانەیی کێوانی کورد\n\n\nهاتفی عەرسەی بەلاغە؟ وا بەدەنگی بەرز ئەڵێ\nزینەتی دیوانی کوردە، هیممەتی لاوانی کورد"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "دوو مەیموونی چێشت لێنەر", "poem_description": "وەرگێڕراوی شیعری کامیل گەیلانییە", "poem_text": "دوو مەیموونی زرنگ و جوان\nباش ڕاهاتبوون بۆ خۆیان\n\n\nخانوویەکیان بۆ خۆیان کرد\nچێشت لێنان فێربوون دەستوبرد\n\n\nلە ژیانا زۆر وریا بوون\nبۆ باربۆی یەک وەک برابوون\n\n\nئیشی سەختیان ئاسان ئەکرد\nڕێیان بە گشت هیوا ئەبرد\n\n\nهێندە یەکتریان خۆش ئەویست\nیەک لە یەک هەر چاکەی ئەبیست\n\n\nیەکێتی هی هەردوو لا بوو\nلە پێکەنین ئاشکرا بوو\n\n\nدڵپاک و دڵداری یەک بوون\nهەردوو لە یەک یەکجار مەمنوون\n\n\nلاسایی ئینسانیان ئەکرد\nهەر بە قسە ڕێیان نەبرد"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "بۆ لاوەکانی سەر ئێستگەی ڕادیۆی کوردستان لە یافا", "poem_description": "", "poem_text": "دوێشەو لە دەستی پەستی پەنام بردە ڕادیۆ\nڕوانیمە ئێستگەکانی وڵاتانی سەربەخۆ\n\n\nهەریەک بە ڕەنگێ دەنگی ئەهات پڕ لە جوستوجۆ\nیافام کە کردەوە بە هیوای دانس و تیاترۆ\n\n\nسۆزێکی نیشتمانی لە یافاوە هاتە گوێم\nلەرزیم و ڕاپەڕیم لە قسەی ڕۆڵەکەی ئەوێم\n\n\nبانگمان ئەکەن بە کوردیی پەتی وەک برا بژین\nبۆ دوودڵی و خراپە نەچین چونکە تیا ئەچین\n\n\nڕێی یەکیەتی بە ئێمە ئەڵێن فەرزە گوێ گرین\nلەم ڕۆڵە کوردە دڵ بەپەرۆشانە ئافەرین\n\n\nهەی هەی چ بەرزە سەیر و هەوای ڕۆڵەکەی وڵات\nحەیفە بەغەیری ئێستگەیی یافا ببێ لەلات\n\n\nڕەمزێکی کوردە دەنگی هەموویان شەپۆڵ شەپۆڵ\nچالاک ئەگاتە شاریی و کوردانی شاخ و چۆڵ\n\n\nگۆرانە چاوی دوشمنی کورد پڕ بکا لە خۆڵ\nگەر بێ و بچێت و بەستە بڵێ جاربەجار ڕەشۆل\n\n\nئەوسا ئەبێتە سەیر و سەفا بۆ هەموو کەسێ\nشادی ئەبارێ گەر بەری بۆ ڕادیۆ دەسێ\n\n\nئەی ژین وەرە بە عەشقی نەسیمی بەیانیان\nپێشکەش بکە سوپاسی من و هۆز و نیشتمان\n\n\nبۆ لاوەکانی ئێستگەی کوردی بە دڵ بە گیان\nئەم خزمەتەی ئەوانە کەوا کورد ئەدا نیشان\n\n\nعەرزیان بکە کە بیری کەسی ئێرەیان نەکەن\nئەو ئیشەیان نموونەیە بۆ بەرزیی وەتەن"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "شەوگاری دڵداری", "poem_description": "١٩٤٦/١١/٠٢ سلێمانی", "poem_text": "دیسانەوە شەو هاتەوە بۆ عاشقی غەمبار\nبتلێتەوە تا ڕۆژ بە جەخاری دڵی زامار\n\n\nبێچارە بناڵێنێ وەکوو بولبولی گوڵزار\nپڕ سۆز و بەئازار ناکام و بەبێ یار\n\n***\n\nهەرچەندە وەک ئەستێرە شوناسێکی جیهانی\nئەڕوانمە ئاسمانی هیوای پڕ لە نیهانی\n\n\nلێم دیار نییە بەختی منی بیمار\nهەی هەی کە منی زار بەدبەختم و بێدار\n\n***\n\nشەوگار دە بڕۆ ڕەش لادە لە چاوم\nمن خۆم بە گەلێ دەردەوە باش تێوە گلاوم\n\n\nتۆش هەروەکوو مێمڵ مەبەرە ڕێگری دیدار\nبەس بمخەرە هاوار دڵ پەستم و دووچار\n\n***\n\nگوێم لێیە نزیک دەنگی نەی و عوود و سەمایە\nبەزم و چەقەنە و بستە و بەستەی لەگەڵایە\n\n\nئەو شادییە لای من بووەتە شیوەنی شەوگار\nبێ دیدەنی دڵدار شادی نییە یەکجار\n\n***\n\nئەی دڵ کەمەکێ ئۆقرە ئەگەر بگری بەیانە\nڕۆژ بێتەوە گوڵزاری هیوای پڕ لە ژیانە\n\n\nلەم تاسە و ناکامییەی ئەمشەو ئەبی ڕزگار\nدەروازەیی ئەسرار ئەکرێتەوە ئەوجار"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "فڕۆکە", "poem_description": "", "poem_text": "دێوێکە گیانی تیا نییە ئەکشێ بە چەشنی مار\nبێ دەست و قاچ و خوێنە بەبێ گۆشت و بێ دەمار\n\n\nناو جەرگی پڕ لە ئاگرە هەردەم کە دێتە ئیش\nخۆراکی ئاوە بێ دەم و دان بێ سمێڵ و ڕیش\n\n\nهەرچەندە بێ پەڕە کە لەگەڵ کەوتە ئاسمان\nشەش ڕۆژە ڕێگە زوو ئەبڕێ ناگرێ وچان\n\n\nناڵین و گرمەگرمی لە هەستان و ڕۆینا\nهەورە برووسکەیەکە بەسەر گیانی دوژمنا\n\n\nئەم دێوە گەورە بەچکەیی زانینە ئەی هەژار\nزانینە دێو لە ئاسن ئەکا باڵەکەی لە دار\n\n\nزانینە گیان ئەخاتە لەشی دار و بەردەوە\nزانینە زێڕ و زیو کە دەرێنێ لە هەردەوە\n\n\nزانینە شاخی گەورە وەکوو لۆکە شڕ دەکا\nزانینە جەرگی شەو کە بە ڕووناکی پڕ ئەکا\n\n\nدەریا کە بوو بە ڕێگەیی ڕۆژ و شەوی هەموو\nزانین نەبێ کە هێزی ئەوەی بێ مەگەر چ بوو\n\n\nزانستییە چرایە وەکوو زێڕی باخەڵە\nگیانی وڵاتە بۆ سەر و گوێی دوژمنی پەڵە"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "پەیامێک بۆ یار", "poem_description": "", "poem_text": "بە چاوت سوێند ئەخۆم ئەی یاری نازدار\nدڵم لای تۆ بوو، تاکو پار و پێرار\n\n\nبەڕۆژ هەر هاتوچۆم بوو بۆ تەماشات\nبەشەو وەک کۆترێ بووم دەم بەهاوار\n\n\nوەها جێگیر بوو وێنەی تۆ لە سەرما\nخەو و خۆراک نەمابوو لام بەیەکجار\n\n\nبەڵێ خۆش بوو لەلام ئەو تۆزە ژینە\nکە ڕامانبوارد بەکوێریی چاوی ئەغیار\n\n\nخودا هەڵناگرێ تۆیش دڵنەرم بووی\nبەرامبەر من بەگوفتار و بەکردار\n\n\nبەپەنهانی لە گۆشەی چاوەکانت\nدەمم شیرین ئەبوو مانگی هەزار جار\n\n\nلە تاریکیی شەوا هەروا لەبیرمە\nمن و تۆ پێکەوە بووین وەک گوڵ و خار\n\n\nئەوەندە لوتفی تۆم دیوە ئەگەر بێی\nلەتم کەی جومگە جومگە نیمە ئازار\n\n\nبەڵام ئێستا ئەبێ تۆ لێم ببووری\nوەکوو جاران کە نیمە مەیلی دیدار\n\n\nشەوێ ڕێم کەوتە لای هەندێ برادەر\nبەکوردی تێگەیشتووی ئەهلی ناو شار\n\n\nیەکێکیان پێی وتم وەک سەرزەنشتێ\nبەسێتی سەرپەرشتی خاڵ و ڕوخسار\n\n\nگریمان پەیڕەوی ئێمە نەزانی\nبەئەشعار و بەکردار و بەئاسار\n\n\nلەبەرچی بولبولی خۆش خوانی یاری\nلە جیاتی نیشتمان و کوردی غەمبار\n\n\nلەسەر تۆ فەرزە بۆ بەرزیی وڵاتت\nشەو و ڕۆژ هەر بنووسی نەسر و ئەشعار\n\n\nکەچی تۆ شیعرەکانت بووەتە گاڵتە\nبەباسی وردە خاڵ و زوڵفی دڵدار\n\n\nوتم یاران بەپارە و عیلم و خزمەت\nمنیش خۆ نیمە عیلم و زێڕ و دینار\n\n\nبەڵام شەرت بێ هەتا ماوم لە دنیا\nبەکردار و بەئەشعار و بەئەفکار\n\n\nدرێغی قەت نەکەم بۆ نیشتمانم\nهەوڵ دەم من بەنووسین و بەگوفتار\n\n\nلەمن دڵگیر مەبە ئەی یاری گیانی\nلە عەشقی نیشتمان کەوتوومە هاوار"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "گۆرانیی گۆیژە", "poem_description": "", "poem_text": "شاخی ڕەنگاوڕەنگی گۆیژە باعیسی کەیف و سروور\nهەردەمە بەرگێ ئەپۆشێ، گا سپی، گا سەوز و سوور\n\n\nوەسفی قەومی کورد ئەکەی تۆ بەم هەموو ڕەنگانەوە\nڕەنگی سوورت شاهیدە بۆ کورد کە قەومێکن جەسوور\n\n\nبەرگی بێ گەرد و سپیشت زاهیرە هاوار ئەکا\nقەومی کورد دڵ ساف و پاکە میللەتێکە بێ قسوور\n\n\nبەرگی سەوزیشت ئەڵێ ئەم خاکە هەر شینایییە\nپڕ لە دەغڵودان و کانی سەر بەڕزق و پڕ لە نوور\n\n\nئەی وەتەن! شایانی فەخری، واجبە مەدحت بکەم\nدار و بەردت عەینی گەوهەر، خاک و خۆڵت وەک بلوور\n\n\n\nلە بەیازی مامۆستا حەمە بۆردا(هۆشەنگ) ئەم هەڵبەستە بەهی بەختیار زێوەر دانراوە و نووسراوە بەهەڵە دراوەتە پاڵ بێکەسی مەزن. ناوبراو دەڵێ من زۆر زۆر دڵنیام کە ئەم هەڵبەستە هی بەختیار زێوەرە، چونکە چەند جار لە خۆیم بیستووە کە وتوویەتی ئەم هەڵبەستە بەهەڵە بەناوی (بێکەس)ەوە بڵاوکراوەتەوە."}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "موتریبا بێنە پێشێ عوود و تار", "poem_description": "", "poem_text": "موتریبا بێنە پێشێ عوود و تار\nخاڵییە مەجلیسم لە گشت ئەغیار\n\n\nدەسی پێ کە بە حەنجەرەی داوود\nتا لە دڵدا نەمێنێ هیچ ئازار\n\n\nبا هەموو کەس بزانێ بێ خەفەتین\nچاوی دوشمن ببێتەوە شەوی تار\n\n\nکۆمەڵێکین بەری لە گشت هەم و غەم\nمەستی بادەی دەسی شەریفی یار\n\n\nگەرچی زستانە بەفر ئەبارێ، وا\nوەختی بەزمە بەچەشنی فەسڵی بەهار\n\n\nغەمی هیچم نییە لە دونیادا\nغەیری یادی ڕۆخ و لەبی دڵدار\n\n\nموتریبا خۆش بڵێ بە نەغمەتەوە\nلیس فی الدار غیرە دیار"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "جەژنی قوربان", "poem_description": "١٩٤٤/١١/١٤ سلێمانی", "poem_text": "وا بەرە جەژنانە ئەڕوانم زەمین\nبەرگی سەوز و سووری شادیی کردەبەر\n\n\nکیژ و کوڕ دڵخۆش و دەم پڕ پێکەنین\nهەرزەکار بۆ شایی بەستوویە کەمەر\n\n\nگیانلەبەر گەورە و بچووک هەرچی ئەژین\nهەستی خۆشی کردووە و کەوتووەتە فەڕ\n\n\nجەژنی قوربانە وڵات سەیرانییە\nهەر بەشی من دەرد و سەرگەردانییە\n\n\nوەک مەلێکی چوست و چالاکی چیا\nسەردەمێ ئاسمانی شادی بوو بەجێم\n\n\nبێ خەفەت ئەفڕیم لە گەردوون دڵنیا\nتا لە پڕ کۆسپێکی مەینەت هاتە ڕێم\n\n\nشاپەڕی باڵی شکانم جیا جیا\nئێستە نازانم لە کوێ کەوتووم و کێم\n\n\nئەی فەلەک تۆ هەر نەوەک بۆ من وەهای\nبۆ گەلی بێ دەسەڵات خاوەن سزای\n\n\nجەژنی قوربانە بەڵام کوردی هەژار\nجەژنی هەر نوێژکردن و نان خواردنە\n\n\nهەرچی خوا فەرموویەتی نایهێننە کار\nهەر لە جەژنا دوودڵی و شەڕ کردنە\n\n\nچۆن دڵم خۆش بێ ئەبینم چەند هەزار\nئیشی هەر ناکۆکیی و ناوبردنە\n\n\nتا وڵات جەژنی وەهابێ ساڵ بە ساڵ\nئەم دڵەم جەژنان ئەبێتە کۆی زوخاڵ"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "وام لە بەحری ئەلەما ناگەمە سەر خەتتی کەنار", "poem_description": "", "poem_text": "وام لە بەحری ئەلەما ناگەمە سەر خەتتی کەنار\nزار و غەمگینە دڵم، بوومەتە قەقناس و غوبار\nخادیی سروەیی تۆم، بۆم بکە تەدبیر و چار\nای صبا نکهتی از کوی فلانی بمن آر\nزار و بیمار غمم، راحت جانی بمن آر\n\n\nخۆت ئەزانی چییە دەردم بکە تەدبیری مراد\nبکە چارم بەشنەی خۆت بکە تەنویری مراد\nبۆ ئەوەی بژیەمەوە بیگرە نێچیری مراد\nقلب بی حاصل ماارا بزن اکسیر مراد\nیعنی از خاک در دوست نشانی بمن آر\n\n\nئێشی دڵ عاجزییە دائیم و دەرهەم هەر مەست\nچەشنی مەخمووری شەراب، بووم لە فیراقا سەرمەست\nچونکە دائیم لە غەمام شادییەکم نایەتە دەست\nدر کمین گاه نظر با دل خویشم جنگ است\nزابرو غمزه ی تو تیرو کمانی بمن آر\n\n\nوا ئەسیرم بەجەماڵی ڕوخی تۆ تازە سەنەم\nنییە قووەت لە زوبانا کە تەواو شەرحی بدەم\nدڵبەرا! وەختە بڕۆم ڕاکەمە دنیایی عەدەم\nدر غریبی و فراق و غم دل پیر شدم\nساغر می ز کف تازه جوانی بمن آر\n\n\nساقیا! بێنەرە مەیدان مەیی مەقبووڵی زەمان\nڕامەوەستە توخوا تێی بکە فنجان فنجان\nتێ کە بۆ ڕەخنەگریش تامی بچێتە ژێر دان\nمنکران را هم ازین می دو سه ساغر بچشان\nوگر ایشان نستانند روانی بمن آر\n\n\nوا بەهارە هەموو دنیا ئەچنە سەیری چەمەن\nعاشقان بەزم ئەکەن و ئەهلی ڕیا تاعەت ئەکەن\nگوڵ و لالە و سەمەن و سونبول و نێرگس هەموو هەن\nساقیا عشرت امروز به فردا مفگن\nیا ز دیوان قضا خط امانی بمن آر\n\n\nبەسزا و جەور و جەفاکەت دڵمت کردووە کفت\nچ نیگارێکی نە ئەمدەیتێ بەڵێنێک و نە گفت\nفایقا مەستی بکە سەر لە خەمی بادەیی مفت\nدلم از دست بشد دوش چو حافظ میگفت\nکی صبا نکهتی از کوی فلانی بمن آر"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "زینەتێکی هەیە سلێمانی", "poem_description": "١٩٤٠/١١/٠٦ سلێمانی", "poem_text": "زینەتێکی هەیە سلێمانی\nوەسفی ناکا زوبان بە ئاسانی\n\n\nکە تەماشا ئەکەم سەفای جوانی\nمورغی ڕۆحم ئەڵێ بە پەنهانی\n\n\nئەی وەتەن، ئەی وەتەن چ شیرینی\nچەندە دڵگیر و چەندە ڕەنگینی\n\n\nمەنزەری دەشتی وەیس و کانێسکان\nباغی میللی کە عەتر ئەکا پەخشان\n\n\nگۆیژە و گردی یارەو و سەیوان\nلادەبا حەسرەتی دڵی ئینسان\n\n\nئەی وەتەن، ئەی وەتەن چ شیرینی\nچەندە دڵگیر و چەندە ڕەنگینی\n\n\nهەر بەیانی کە زوو لە خەو هەستی\nسەیری دونیا بکە بەبێ هەستی\n\n\nشنەیەکی نەسیم بە سەرمەستی\nتەوقیێکت لەگەڵ ئەکا دەستی\n\n\nئەی وەتەن، ئەی وەتەن چ شیرینی\nچەندە دڵگیر و چەندە ڕەنگینی\n\n\nشاخەکەی بانگ ئەکا کە چەند جوانم\nبێنە سەر مەنزەری درەختانم\n\n\nبەفرە پۆدرەی ڕۆخی درەخشانم\nپەلکە زێڕینە پرچی سەر شانم\n\n\nئەی وەتەن، ئەی وەتەن چ شیرینی\nچەندە دڵگیر و چەندە ڕەنگینی\n\n\nهێندە لام خۆشە ئەم زەوی و زارە\nلای دڵی من بەهەشتی ئاودارە\n\n\nخۆزگە خۆشتر ئەبوو بە یەکجارە\nمەدەنییەت ئەگەییە ئەم شارە\n\n\nئەی وەتەن، ئەی وەتەن چ شیرینی\nچەندە دڵگیر و چەندە ڕەنگینی"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "سەد شوکری خودا پاکە دەروونم لە عەداوەت", "poem_description": "", "poem_text": "سەد شوکری خودا پاکە دەروونم لە عەداوەت\nوەک بەعزە کەسێ نیمە دڵی پڕ لە قەساوەت\n\n\nئەحواڵی سیاسەت نە ئەپرسم نە ئەزانم\nعاشق بە قسەی عاقڵ و دانایی زەمانم\n\n\nقەت چەرخی فەلەک ناکەمە دوژمن بە ژیانم\nچۆن دێت و دەچێ لەککەیی ئەو ناخەمە شانم\n\n\nقەرزی ئەم و ئەو ناخەمە پشتگوێ بە فڕوفێڵ\nبۆ نانی بەلاش نیمە خەیاڵێ کە ببم وێڵ\n\n\nسواڵی عەرەق و ئەلبیسە و قۆندەرە ناکەم\nمەیلی شەڕە جرت و قسەیی مەسخەرە ناکەم\n\n\nخوو نادەمە سەر کۆنکەن و سەر پۆکەر و ڕامی\nگوێ نادەمە سەر شیعر و غەزەلیاتی غەرامی\n\n\nئەم ڕێیە کە گرتوومە لەلام ڕاست و ڕەوانە\nبەم ڕەنگە ژیانی بەشەرییە چ جوانە"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "لەبەر ئاوێنە", "poem_description": "", "poem_text": "سەر لە بەیانی کە لە خەو هەستام\nبۆ خۆ ڕێکخستن کوڕێکی وەستام\n\n\nئیتر لەبەردەم باڵا ئاوێنە\nئەکەومە گرمە بگرە و بۆم بێنە\n\n\nتاوێک گیرۆدە بە ڕیش تاشینم\nدەمێک خەریکی موو هەڵپاچینم\n\n\nدوای ئەوە ئەچم سەر و ڕووم ئەشۆم\nسەرم دابێنم چیم هەبێ ئەیخۆم\n\n\nلەبەر ئاوێنە هێندە بەتینم\nساتێکم ئەوێ بۆ جل گۆڕینم\n\n\nئنجا کە وێنەی خۆم دێتە بەرچاو\nئەڵێم بوومەتە لاوێکی تەواو\n\n\nخۆم بە خۆم ئەڵێم وا بووم بە ئینسان\nئەتوانم بچم بۆ گەشتی شاران\n\n\nبەڵام پاش نەختێ کە ئەچمە بازاڕ\nهەندێ تووش ئەبم لە ئەهلی ناوشار\n\n\nهەرچەند بە سوورەت وەک من باڵا نین\nبەڵام بەسیرەت دڵسۆز و گیانین\n\n\nڕووخۆش و هێمن زوبانیان شیرین\nبۆ فەرمانی خەڵک دەم بە پێکەنین\n\n\nهەر ساتەی ئیشێک ئەگرنە ئەستۆ\nکە سوودی هەبێ بۆ بێگانە و خۆ\n\n\nهێندە لاوچاکن بۆ بێ دەسەڵات\nهەوڵ ئەدەن بۆیان بگەنە ئاوات\n\n\nکە ئەوانەم دی دڵم دێتە جۆش\nئەچمەوە ماڵێ هەروەکوو سەرخۆش\n\n\nلەبەردەم باڵا ئاوێنەی ناوماڵ\nئەکەومە دەریای بێ بنی خەیاڵ\n\n\nتێ ئەگەم بەرگی نهێنیم ماوە\nوەکوو ئەمەیان جوان ڕێک نەخراوە\n\n\nجا بەدڵ ئەڵێم ئەی مینای گوڵگوون\nتۆ بۆ من دەرخە ناڕێکیی دەروون\n\n\nبزانم ڕاستم یاخۆ چەوێڵم\nناشیرین یاخۆ شیرینی خێڵم\n\n\nوەک سەرم بۆنی ئەڕوا بیست هەنگاو\nوڵات پەرستیش ئەزانی تەواو\n\n\nوەک دەم و چاوم بریقەدارە\nپرشنگی زانین لەناویا دیارە\n\n\nوەک بە دەم ئێجگار قسەم بەسۆزە\nئامانجەکەشم پاک و پیرۆزە؟ \n\n\nوەک دانم سپی لێویشم ئاڵە\nمژینی خوێنی کورد لایان تاڵە\n\n\nوەک مل هەڵپێچێ سوورە وەک خوێناو\nبۆ ڕێی سەربەستیش خۆی ئەخاتە داو\n\n\nوەک گوڵی یەخەم جوان و بێ گەردە\nدڵیشم وایە یاخۆ پڕ دەردە\n\n\nوەک لەپێش ئیشا جگەر خوێنینم\nکە چوومە سەرئیش باشی ئەبینم\n\n\nبەڵام سەد ئەفسووس هەرچەند ئەڕوانم\nئەوانەی وتم نایدا نیشانم\n\n\nخۆزگە مینایەک ئەبوو پاک و ڕوون\nنیشانی ئەدام ناڕێکیی دەروون\n\n\nتا وەک خەریکی سەر و ساچاخم\nکەمێک خەریک بم لەگەڵ دەماخم\n\n\nلەبەر ئەو ڕێک خەم کردەی ناشیرین\nبەرگێک بپۆشم سەرتاپا ڕەنگین\n\n\nئەوسا ئەمبینی هێندە لاوچاکم\nلە کوردستانا کوڕێکی تاکم\n\n\nئیتر ئاوێنەم بۆ ئەبوو بە دووان\nئەو بۆ ئاشکرا ئەم لە بۆ نیهان\n\n\nئەو وەختە زۆر جوان ئەهاتمە بەرچاو\nئەگینا هێشتا ماومە ببمە لاو"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "شێرە", "poem_description": "", "poem_text": "شێرە سەگێکە هی دۆستێکی من\nتا بڵێی وریا و زیرەک و هێمن\n\n\nهەروەک یاساوڵ شەو تا بەیانی\nلەبەر دەرگایە بۆ پاسەوانی\n\n\nئیتر خاوەن ماڵ بێ خەم بێ حەسحەس\nبۆ خۆی لێی ئەنوێ و ناترسێ لە کەس\n\n\nهێشتا نەمدیوە سەگی وا ئەمین\nهیچ هەڵپە ناکا لەبۆ شت دزین\n\n\nبام سەری تەبەق هەر بەرەڵڵا بێ\nدەم بۆ نان نابا لەبەر لووتیا بێ\n\n\nئەبێ هاوڕێکەم خۆی بەشی دانێ\nچونکە سپڵەیی و مووشە نازانێ\n\n\nبە دوو نانی جۆ و کەمۆڵەیەک ئاو\nقانیعە و هەڵمەت نابا بۆ پڵاو\n\n\nهێند بەوەفایە کە بوویتە یاری\nکە دیتی خۆی دێت بۆ لات بە یاری\n\n\nهێشتا تووتک بوو کە منی دیبوو\nمنیش بە خۆشی خۆم پێ ناسیبوو\n\n\nموددەتێ ڕابوورد کە دیم لێی ترسام\nئەو منی ناسی و هەڕای کرد بۆ لام\n\n\nقرووسکە قرووسک هەروەک زوبان زان\nتێی ئەگەیاندم جەفای لێک بڕان\n\n\nئیتر نازانم یاران چۆن حەیوان\nئەبێتە خاوەن ئەخلاقی وا جوان\n\n\nبەڵێ هەندێکی هی مامۆستایە\nبەڵام زۆریشی هەر لە خودایە\n\n\nزۆری وا هەیە بە ناو ئینسانە\nلێی ورد بیتەوە جان کوڕی جانە\n\n\nئەگەر ناودەمیان پڕکەی لە هەنگوین\nلە تۆ بترازێن ئەکەونە نەفرین\n\n\nبێ وەفا و سپڵە خائین نالەبار\nکەموکووڕیی پیاو ئەبەن شاربەشار\n\n\nماڵی خزم و دۆست وەک گەزۆ و مازوو\nئەفڕێنن ئەیخۆن بە زۆری بازوو\n\n\nشیرازەی دۆستی لایان پساوە\nکەمترین هەڵەی تۆی لەبەر چاوە\n\n\nبە قسە هیچی نەهێشتووەتەوە\nبەڵام بۆ کردە زوو لێبووەتەوە\n\n\nدیار بێ و دیار نەبێ ئەیەوێ کە پیاو\nلە هیچە کەوشی بخاتە سەرچاو\n\n\nلای تێگەیشتوو سەگێکی هەژار\nبەشەڕەفترە لە سەد بەدکردار\n\n\nهەرچەند ئەوانە وەک پیاو خوڵقاون\nبەڵام تا وا بن لای من گڵاون\n\n\nشێرە تاو توو ناکەم بەوانە\nهەرچەند حەیوانە کردەوەی جوانە\n\n\nئەشێ هەرکەسێ کە وا بێ خێرە\nپێی بڵێی درێغ نابی بە شێرە"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "ئاواتی شەوێک", "poem_description": "١٩٤٤/٩/١ سلێمانی", "poem_text": "شەوێک ناوجەرگی ئاسمان ڕۆشن بێ\nوەک قەڵای مەردی دۆست و دوژمن بێ\n\n\nئەستێرەی ئاسمان بە جریوەجریو\nپرشنگ بگرنە کەژ و دۆڵ و شیو\n\n\nبووکی مانگ لە کەل چاو هەڵبهێنێ\nتریفە تریف ڕووی خۆی بنوێنێ\n\n\nجار جار لە ناکاو کزەی بای شەماڵ\nببێتە هاوڕێی سایەقەی ساماڵ\n\n\nگیانلەبەر لەژێر تارای شەوا بێ\nسەرجەم لە گرمە و پرخەی خەوابێ\n\n\nئاواتم وایە لەگەڵ نازدارێ\nهەردوو یەک بگرین لەناو گوڵزارێ\n\n\nکام نازدار ئەوەی ئەگەر پێی شادبم\nلە بەندی خەم و خەفەت ئازادبم\n\n\nوەکوو دوو دڵسۆز هەتا بەیانی\nسکاڵا بکەین بە شادمانی\n\n\nلەسەر مەخمەڵی گیا و سەوزەڵانی\nشەونلخون کێش بین بۆ کامەرانی\n\n\nشەرابمان عەتری پەڕەی گوڵان بێ\nساز و سەمتوورمان دەنگی مەلان بێ\n\n\nمەزەمان ماچی لێوی نازدار بێ\nپەرداخمان پیاڵەی چاوی دڵدار بێ\n\n\nلەبەردەممانا خوڕەی ڕووبار بێ\nلە چاوی مەستی هەستیم لێ دیار بێ\n\n\nئای چەندە خۆشە لای منی هەژار\nئەو شەوە بۆ خۆم ئەژیم بەختیار\n\n\nسەرم کەڵکەڵەی ژیانی نابێ\nدڵم ئارەزووی جیهانی نابێ\n\n\nسامانی زۆرم نایەتە بەرچاو\nبیرم دوور ئەبێ لە خەیاڵی خاو\n\n\nسا فەلەک خۆ تۆ خۆشیت هەیە و ئێش\nهەلێکی وەهام بۆ بێنەرە پێش\n\n\nبا شەوێک لە سای تۆدا وەک شابم\nتووشی ئاوات و بەرزی هیوابم\n\n\nبەڵام سەد ئەفسووس بۆ تۆی نالەبار\nڕەگی پیاوەتیت نابزوێ یەک جار\n\n\nکەواتە تەنیا ڕێی ڕاست و گوشاد\nمردنە بمکا بەو ئاواتە شاد\n\n\nتا ئەوسا گیانم لە سزادایە\nژینی گیان لەوێ جووتەی هیوایە"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "خەوبینینی کوردەواری", "poem_description": "", "poem_text": "عەقیدەیەکی خراپ و بەرباد\nلەناو میللەتا ماوە بێ بنیاد\n\n\nئەویش عەقیدە بە خەوبینینە\nگوایە هەموو کەس پاک و بەدینە\n\n\nحەزرەت کە فەرمووی رؤیا الصالحین\nدەلالەت ئەکا لە پیاوی بەدین\n\n\nئەنبیای کیرام، ئەولیای کیبار\nخەویان تەواو بوو بە ئەمری جەببار\n\n\nهەموو خەوێکیان ئەمری یەزدان بوو\nکە هاتنەدیشی یەکجار ئاسان بوو\n\n\nئەمڕۆکە عیلم لە موعجیزاتە\nسەیری خەو کردن زۆر خەرافاتە\n\n\nبەڵام ئێستاکە لەوسا جیایە\nنە عەسری نەبی و نە ئەولیایە\n\n\nئەم عەسرەی ئێمە خۆخۆیی باوە\nئەو کەرامەتەی پێشوو نەماوە\n\n\nتەسەووراتی وەختی بێداری\nدێتەوە خەومان وەکوو هۆشیاری\n\n\nزۆر جار هەندێ کەس کە خەو ئەبینێ\nبۆی پەیا ئەکات ئیبن سیرین ێ\n\n\nبە سەد ڕەنگ مەعنای لێک ئەداتەوە\nهێشتا دڵیشی ئاو ناخواتەوە\n\n\nلە هەڵەبجە بووم ڕێم کەوتە مزگەوت\nدووانم دی یەکەم زوبانی نەسرەوت\n\n\nوتی لە خەوما لەوحەیەکم دی\nڕەنگی ڕەش بەڵام بە خەتی سپی\n\n\nلە ناوەڕاستی وەها نووسرابوو\nفڵان کەس هاکا تووشی قەزا بوو\n\n\nوتم ئەم خەوە نابێ بە ئەساس\nهیچ دڵی خۆیشت مەخەرە وەسواس\n\n\nوتی وا چاکە خەبەر بنێرم\nئاگای لە خۆی بێ من خاوەن خێرم\n\n\nڕۆژی قەزاکە بیست و سێی مانگ بوو\nشوکور ئەو پیاوەش لە قەزا دەرچوو\n\n\nعەوامی ئێمە چونکە جاهیلن\nدائیم تالیبی فیکری باتیلن\n\n\nیەکێ عاقڵ بێ گوێ ناداتە خەو\nناشپرسێ مەعنای چییە لەم و لەو\n\n\nشاعیری مەشهور کە نالیی ناوە\nئەم شیعرە جوانەی بۆمان داناوە: \n\n\n«تەعبیری خەیاڵ و خەو ئەگەر بێتە حیسابێ\nدەروێش و گەدا شاه و، ئەبێ شاه گەدا بێ»"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "باوەڕ مەکە بە ڕیشی درێژ پرچی گرژ و لوول", "poem_description": "", "poem_text": "باوەڕ مەکە بە ڕیشی درێژ، پرچی گرژ و لوول\nئیمانی پوختی مەتڵەبە ئەمری خودا و ڕەسوول\n\n\nسۆفی وەرە بەحەزرەتی شێخ سوێندی تۆ ئەدەم\nبەسیە گورێز و خەڵوە و دانیشتنی مەلوول\n\n\nبەم گرمەگرم و دەنگە کە عالەم لە خەو ئەکا\nئایا کەلامی ئێزەدی بۆ تۆ ئەکا نزوول\n\n\nڕێیەکی ڕاستە دینی موبینی محەمەدی\nئیفراتی ناوێ، لادە لە فیکری بەد و فزوول\n\n\nئنجا بە سیدقی سافەوە ڕەنجێ بدە هەتا\nیەزدانی پاک موعاوینی تۆ بێ على الأصول\n\n\nدەروێش لە داخی حاڵەتی تۆ دڵ موشەووەشە\nبەم زیللەتە سەعادەتی دونیات ئەکا ئوفوول\n\n\nفایق دەمێکە تەرکی خەرافاتی کردووە\nئیمانی ساغە، بۆچی لە ڕێی حەق بکا عدول"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "خواوەندی جوانی", "poem_description": "", "poem_text": "لای خوداوەندی شیرینی جوانی\nملکەچ وەستابووم بە پەرێشانی\n\n\nبە دڵی پاک و سەری بێ غوروور\nورد ئەبوومەوە لە جوانی پڕ نوور\n\n\nلەپڕ شەماڵێ هەڵی کرد لە من\nهات دای لە هەستم بردی شنەشن\n\n\nبۆ ناو ئاسمانی بیری بێ پایان\nفڕاندی ساتێ لێی نەگرت وچان\n\n\nئێستە لەوێدا کەوتووەتە شادی\nمەستی دڵداری و نەشئەی ئازادی"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "وا بزانم خەو بوو", "poem_description": "", "poem_text": "لە بێشەڵانی سەر لووتکەی شاخێ\nلە شادی هەڵمدابوو بەیداخێ\n\n\nجێیەک بوو کۆنە ئێڵاخی شاهان\nئاوەڵی هەوری بەرزی ئاسمان\n\n\nئاوی وەک چاوی قرژاڵ ڕووناک بوو\nدەرمانی دڵی تەنگ و غەمناک بوو\n\n\nبریسک و هوڕڕی هەروەک مرواری\nبەنرخ بوو بەڵام کەم بوو کڕیاری\n\n\nبۆنی کەنێرە و گوڵەبەڕۆنە\nهەنگی کێش ئەکرد لە دوور بەو بۆنە\n\n\nبەیان لە دەنگی مەلی ناو نزار\nلە خەو هەڵئەستام گوێم ئەگرت زۆر جار\n\n\nنە ساز و سەمتوور نە عوود و کەمان\nخۆشییەکی وای نەئەدا بە گیان\n\n\nبای شەماڵ فێنک ئەهات بەرەو ڕووم\nزۆر بۆنی خۆشی ئەسوو لە کەپووم\n\n\nلە دامێنەوە چەم و چغورد بوو\nڕێبازی جاف و گۆران و کورد بوو\n\n\nجگە لەوانەش کە مانگ هەڵ ئەهات\nبە پرشنگی نوور ئەیکردم خەڵات\n\n\nسەرم بە وێنەی قوتووی وێنەگر\nئەو دیمەنانەی ئەگرت کوتوپڕ\n\n\nلەناو شۆراوی قوڵکەی چاومدا\nئەیشتنەوانێ تا خۆی دەرئەدا\n\n\nبە شەو یەک بە یەک ئەیخستە بەرچاو\nشەویش بەوانە دڵ ئەکەوتە داو\n\n\nلەوێ بەتەنیا کە دوورە شار بووم\nبۆ خۆم ئاسوودە زۆر بەختیار بووم\n\n\nڕۆژێک کە ڕوانیم کچێک چواردە ساڵ\nهاتە لام دانیشت بۆم بوو بە ئاواڵ\n\n\nبە قسەی شیرین بە عیشوەداری\nخستمیە گێژی دەریای دڵداری\n\n\nدوو هاوڕێی دۆست و دوو یاری گیانی\nکەوتینە سەیران بە شادمانی\n\n\nدڵپاک بێ کینە لە گوڵ ڕەنگین تر\nڕەوشتی لە خۆی زیاتر شیرینتر\n\n\nبە شۆخوشەنگی بە چاوی بادام\nدڵەی هەژار و بێ هۆشی بادام\n\n\nبەڵێ لەپێشا هەرچەند تەنیا بووم\nبە ڕاستی خاوەن سەیر و سەفا بووم\n\n\nکە ئەو هات ئێجگار دڵشادی کردم\nلە تەنیایی ژین ئازادی کردم\n\n\nبە شەو دائەنیشت لە ژوور سەرینم\nخوا خوام بوو نەڕوا یاری شیرینم\n\n\nبەیانێک بێ من ڕووی کردە ناودێ\nهەر چاوەڕوان بووم بێتەوە لەوێ\n\n\nبەڵام ڕۆژ ڕابوورد شەوی سەختم بوو\nبە شەو هەر دەنگی پەپووی بەختم بوو\n\n\nنەگەڕایەوە گیانی شیرینم\nسەری خۆم هەڵگرت بچم بیوێنم\n\n\nئەمە چەند ساڵە بۆی سەرگەردانم\nلە کوردستانا وێڵی شارانم\n\n\nنازانم چووەتە کام دێ کام هەوار\nچۆن منی جێ هێشت بە ئێش و ئازار\n\n\nتۆ بڵێی یاران بۆ جارێکی تر\nیەک بگرینەوە هەردوو کوتوپڕ\n\n\nبەڵام داخەکەم خەتا هی ئەو بوو\nنایبینمەوە وا بزانم خەو بوو"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "لە کوێی ئەی شادمانی ئەی هیوای بەرزی ژیانی دڵ", "poem_description": "", "poem_text": "لە کوێی ئەی شادمانی ئەی هیوای بەرزی ژیانی دڵ\nلە کوێی ئەی تاقە ئەستێرەی بەیانی کامەرانی دڵ\n\n\nلە باخێکا هەتا چاو بڕ ئەکا گوڵ چەتری هەڵدابێ\nلە ناوەندی گوڵا چەند دلبەری پڕ عیشوە وەستابێ\n\n\nبە بەزم و ڕەزمەوە زۆر کەس لەوێدا مەست و شەیدا بێ\nکە ئەڕوانم دڵم هەر پەستە نەشئەی تیا پەیا نابێ\n\n\nلە کوێی ئەی شادمانی ئەی هیوای بەرزی ژیانی من\nلە کوێی ئەی تاقە ئەستێرەی بەیانی کامەرانی من\n\n\nگەلێ جار وا ئەکەومە گێژەوە خۆم ڕێ بە خۆم نابەم\nئەڵێم با مەینەتی دنیا بە جامێ مەی لە دڵ لابەم\n\n\nلە کاتێکا کەوا سەرمەستی نۆشی ئەو مەیی نابەم\nکەچی دەردی دڵم زیاتر ئەبێ بۆ کوێوە هانا بەم\n\n\nلە کوێی ئەی شادمانی ئەی هیوای بەرزی ژیانی دڵ\nلە کوێی ئەی تاقە ئەستێرەی بەیانی کامەرانی دڵ\n\n\nلەلای من وا بووە تا ئێستە واشی تێ ئەگەم جارێ\nلە سیمای دڵبەران با چەشنی مانگ بێ شادی نابارێ\n\n\nبە پارەش نایەتە بەرهەم لە دڵ دەرکردنی خارێ\nبەڵام گەر بەختیار بیت شادمانیت دێتە ئاقارێ\n\n\nلە کوێی ئەی بەختیاری تۆی دەوای دەردی ژیانی من\nلە کوێی ئەی تاقە ئەستێرەی بەیانی کامەرانی من\n\n\nلەلای من بەختیاری چووەتە ناو پرشنگی ئازادی\nلە هەرجێ دەرکەوێ نامێنێ بەدبەختی و بێدادی\n\n\nئەوی بچنێتەوە پرشنگی ئازادی، بڕە شادی\nلە دەس پەستی زەمان و زۆری بێگانە نییە دادی\n\n\nلە کوێی ئەی ڕۆژی ئازادی ئەتۆی نووری وڵاتی من\nلە کوێی چاوت هەڵێنە بۆ ژیان و بۆ حەیاتی من\n\n\nلە کوێی وا چاوەڕوانم ڕوو لە خاکی نیشتمانم کەی\nبە تیشکی بەختیاریت چارەی زامی نیهانم کەی\n\n\nلە قووڵکەی پەستییا ڕام کێشە دەربەستی ژیانم کەی\nهیوای دواڕۆژ و هەستی پڕ لە کەللە و ناخی گیانم کەی\n\n\nلە کوێی ئەی عیلم و عیرفان چونکە هەرتۆی نوور و هاتی من\nدەسا چاوت هەڵێنە بۆ ژیان و بۆ نەجاتی من"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "لەسەر لووتکەی بڵندی پیرەمەگروون", "poem_description": "١٩٤٦/٠٧/٠٨ واژە، سنگێ، گردەزبێر، گۆرانگە", "poem_text": "لەسەر لووتکەی بڵندی پیرەمەگروون\nکە لای من بووەتە شاخی زیو و ئاڵتوون\n\n\nشەوێک دیم دوو پەریی پڕ سۆز و مەحزوون\nئەیان وت تێ بگە ئەی چەرخی گەردوون\n\n\nئەگەرچی ڕۆژهەڵاتین و کەساسین\nلە ڕۆژئاوایی جوانتر دوڕ شوناسین\n\n\nئەزانین یەکیەتی شێوەی برایە\nدەسیسە و تەفرەدان جورم و سزایە\n\n\nبەڵێنی هیچ و پووچ داوی بەڵایە\nئەوەی کۆنەپەرستە بێ ڕەزایە\n\n\nوەکوو جاف سینە ساف و شێوە خاسین\nلە ورتەی تانە و ئاژاوە کاسین\n\n\nئەزانین ئێرە خاکی نیشتمانە\nئەوی تیا دائەنیشێ خانەدانە\n\n\nدرشت و وردی تامەزرۆی ژیانە\nهەموو دیلی و کەلەبچەی لا گرانە\n\n\nبمانناسە براخاس و هەباسین\nشەو و ڕۆژ هۆگری هەوجاڕ و داسین\n\n\nئەزانین تۆی ناکۆکی چ ڕەنگە\nئەوەی بۆمان ئەچێنێ زۆر دەبەنگە\n\n\nهیوای تێکچوونی ئێمە و سەر بە جەنگە\nبە ڕاوێژ ئیش نەکەین لای ئێمە نەنگە\n\n\nلەگەڵ دۆست و برا دڵ پڕ سوپاسین\nلەگەڵ دوژمن لە جەنگا بێ هەراسین\n\n\nنەزانین هۆزی ئێمە زۆر هەژارە\nلە چاو هۆزانی غەربا نادیارە\n\n\nبەڵام ئەمڕۆگەلێکی زۆر بەکارە\nبە ئامانجی بڵندی بەختیارە\n\n\nبە ڕووسووری وەکوو لالە عەباسین\nلەسەر بستێ زەوی دڵ گەرمە پاسین\n\n\nئەزانین عیلم و فەن هۆی پێکەنینە\nهەچی هۆزێ کە نەیبێ بێ نگینە\n\n\nبناغەی پایە بەرزیی سەرزەمینە\nنەوەک هۆی خاک کڕین و خوێن مژینە\n\n\nئەوەی وابێ لەگەڵیا بێ تەماسین\nدەسەو چەک ڕووبەڕوو یان بۆی مەڵاسین\n\n\nئەزانین مەبدەئی چاکە دیموکرات\nبەبێ ئەو مەبدەئە ناگەینە ئاوات\n\n\nدیموکرات جوانترە بگرە هەزار قات\nلە ئیستیعمار و فاشیستی خەرافات\n\n\nبەڵێ بۆ هەر شتێ خاوەن ئەساسین\nلەبەر بووکی وڵاتیشا کراسین\n\n\nبەڕاستی ئەم قسانە دڵمی جووڵان\nکە ڕوانیم لای نەدیوی پشتی ئەکوان\n\n\nبەشێکی زۆر فریشتەی پاکی یەزدان\nبە ئاڵایەکەوە هاتن بە گریان\n\n\nبەوانیشیان ئەوت زؤر بێ قیاسین\nمەترسن پشتی ئێوە و ئێوە ناسین\n\n\nبەدڵ هەستام بچم بۆ لای ئەوانە\nبەڵام خەو ئەو قولی ئێسک گرانە\n\n\nوەهای بادام کە سەیرم کرد بەیانە\nمنیش هێندەم لە گوفتاریان ڕەوانە\n\n\nلە ناپاک وایە کوردی بێ حەواسین\nبەڵام لای پاک جەوان مەرد و بە باسین"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "لەناو دۆڵی مێرگەپان", "poem_description": "١٩٤٥/٦/٢٩ سلێمانی", "poem_text": "لەناو دۆڵی مێرگەپان\nکوێستانەکەی کوردستان\n\n\nئەڕۆیشتم سەرگەردان\nسەرمەستی دیمەنی جوان\n\n\nلەم بن دار بۆ ئەو بن دار\nوەک سەر لێشێواوی یار\n\n\nسەرەوژوور و سەرەوخوار\nئەمکێڵا هەردە و نزار\n\n\nلەم کانی بۆ ئەو کانی\nوەک موغناتیسی گیانی\n\n\nبە هێزێکی ئاسمانی\nڕائەکێشرام پەنهانی\n\n\nپیرەمەگروونی شیرین\nبە ڕەند و بەفری زیوین\n\n\nبریسک و هووڕی ڕەنگین\nئەیدا لە گەردوونی شین\n\n\nلەپڕ شەماڵی نازدار\nپڕ لە بۆنی گیای نزار\n\n\nبۆ سوپاسی کردگار\nئەشنایەوە جاروبار\n\n\nپەپوولەی جوان و ڕەنگین\nمەل بە ئاوازی شیرین\n\n\nڕمزن لەبۆ خۆشیی ژین\nشاد ئەکەن دڵی غەمگین\n\n\nدیمەنی ئەم وڵاتە\nکە کانگای پیت و هاتە\n\n\nچاوگەی هەوڵ و خەباتە\nبەڵگەی نەمری ئاواتە\n\n\nهەی هەی لە شوانی ڕەبەن\nچەند بەجۆشە تەن بە تەن\n\n\nوەک بگێڕێ زەماوەن\nقریوەی دێ لە بەندەن\n\n\nجار بە جار شمشاڵی جوان\nڕووئەکاتە ئاسمان\n\n\nمارشی سەربەستیی ژیان\nلێ ئەدا بە سەد عینوان\n\n\nمنیش بە نەشئە و خەیاڵ\nلێم ڕوابوو پەڕ و باڵ\n\n\nبۆ ماهی زەرد و سەر یاڵ\nفڕکەم ئەکرد بێ ئاواڵ\n\n\nناکاو دەنگێکی پەنهان\nهەروەک سروشتی یەزدان\n\n\nبانگی کردم ئەی جوان\nخاس بڕوانە مێرگەپان\n\n\nسەیر ئەکەم زۆر هەرزەکار\nهەموو چالاک و هوشیار\n\n\nلەسەر دێبەر لە شوێن بار\nهەڵئەسووڕێن بێ قەرار\n\n\nئیشکەر کاسب گورج وگۆڵ\nلێیان هەڵماڵیوە قۆڵ\n\n\nبەراو و دێم شیو و دۆڵ\nئەکێڵن بۆ پارەی مۆڵ\n\n\nئەمبینی کاکەی جووتیار\nهێند کاسبە و بەدەمار\n\n\nلەسەر دەستەدووێ هەوجاڕ\nچەماوەتەوە بێدار\n\n\nخۆ دەستە کچی نازدار\nکە جوانترن لە هی شار\n\n\nهێند سەربەستن و بەکار\nپۆل پۆل ئەچوون بۆ بژار\n\n\nنە بە سووراو و نە سپیاو\nگۆڕیویانە دەم و چاو\n\n\nبە کردە و جوانیی تەواو\nئینسان ئەخەنە ناو داو\n\n\nلە کوێستانی خوار و ژوور\nلەگەڵ وەنەوشە و چنوور\n\n\nهەر لادێیی بێ غروور\nڕائەبوێرن بە سروور\n\n\nبە هەوڵ و بە ڕەنجی شان\nپەیا ئەکەن بەرگ و نان\n\n\nهیچ کول نابن بۆ فەرمان\nلەش سووکن و بەسەزمان\n\n\nئەمویست تا ژینم ماوە\nلەو جێ خۆشە و سەرئاوە\n\n\nگەر مشتێ پارەم داوە\nزنجێک بکەم لەو ناوە\n\n\nزنجێک جوان و سادەکار\nخاڵی لە نەخش و نیگار\n\n\nنەک وەکوو کۆشکی زۆردار\nبکرێ بە خوێنی هەژار\n\n\nئنجا بە زۆری بازوو\nخۆم ببوژێنمەوە زوو\n\n\nلەسەر لەشێکی ماندوو\nدەس بەرم بۆ ئارەزوو\n\n\nئەوسا بە گیانێکی پاک\nئەمتوانی بژیم بێ باک\n\n\nئەمتوانی بڵێم زۆر چاک\nسەربەستم نابم بە خاک"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "کاغەزێک بۆ باوکم لە بەغداوە", "poem_description": "بەبۆنەی جەژنی ڕەمەزانەوە", "poem_text": "بابە! ئەگەرچی ساکنی بەغدادی دڵبەرم\nهەرچەند ئەنیسی ئەهلی موجیدد و دلاوەرم\n\n\nئەمما کە یادی ئەو وەتەنەم دێتەوە خەیاڵ\nدڵ عاجزە، موشەووەشە فیکرم، موکەددەرم\n\n\nبابە! بە یادی ئەو وەتەنە و ئاو و خاکەکەی\nزەڕڕاتی لەش بە یەکتر ئەڵێن من موعەتتەرم\n\n\nیادێکی مەعنەوی شک ئەبەم لەو وڵاتەدا\nتەئسیر ئەکاتە سەر دڵی زاری موحەققەرم\n\n\nئەو خاکە پێم ئەڵێ بە تەبیعەت کە گەوهەرم\nئەو ئاوە پێم ئەڵێ بە تەبیعەت کە کەوسەرم\n\n\nئەو کوردە پێم ئەڵێ کەیومەرس و سکەندەرم\nئەو ئەهلە پێم ئەڵێ بە شەجاعەت کە حەیدەرم\n\n\nبەخوا لە دووریی ئەو وەتەنە و ئەهل و خاکەکەی\nڕۆژم بە مانگە، مانگ بە ساڵ، تاجەکەی سەرم\n\n\nئەم جەژنە دێمەوە بە لیقای شاد ئەبم ئەگەر\nچەرخی فەلەک خەراپی نەکا هەرچی شک بەرم"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "شێوەت کە هەڵی داوە لەسەر چاوی خەیاڵم", "poem_description": "١٩٤٢/٠١/٠٣ چوارتا", "poem_text": "شێوەت کە هەڵی داوە لەسەر چاوی خەیاڵم\nیادت لە دەروونمایە و پێی شاه و قەڕاڵم\n\n\nنامەت لەبری تاجی سەرم زینەتی گیانی\nهێشتاکو ئەڵێی نۆکەرم، ئەی هەشت بێ بەماڵم"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "فایەقی بەدبەخت سەلامون عەلەیک", "poem_description": "", "poem_text": "فایەقی بەدبەخت سەلامون عەلەیک\nبۆ چی شێواوی، کەی پەرێشانم\n\n\nنەمناسیتەوە وەمزانی غەیرەیت\nخۆ تێپەڕ نەبووم ڕۆحی ڕەوانم\n\n\nهەزار سەلام و ڕەحمەتت لێ بێ\nجا گوێ ڕابگرە بۆ داستانم\n\n\nبەهار و هاوین پایز بێ غەم بووم\nئێستا موتیعی ئەمری زستانم\n\n\nئەمری پێ کردم هاتم بۆ بەغداد\nئەڕۆم میوانی بەحری عومانم\n\n\nکۆمەڵی لاوان تا بێ گەرم ئەبن\nپاشەڕۆژی کورد ڕوونە ئەیزانم\n\n\nبەفرەکەی زستان کڕێوە ئەکات\nکیژی جاف ئەڵێت حووری عەدنانم\n\n\nشاخی دەماغ بەرز خاکی لە سەر تەرز\nبێشەی شێر ئەڵێ تەختی سڵێمانم\n\n\nسەرچاوەم پاکە، پیاوم بێ باکە\nکوردم غەمناکە بۆ نیشتمانم\n\n\nدەشتی بەرانان، ئاوی پڕ ئیحسان\nهەورامان ئەڵێ کێوی جارانم\n\n\nیاری ئەربابم دڵخۆش و شادن\nعالەم کش و مات، ئیتر نازانم"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "ڕووباری سیروان بینای چاوانم", "poem_description": "", "poem_text": "ڕووباری سیروان، بینای چاوانم\nڕۆحم قوربانت، دەردت لە گیانم\n\n\nهاتوچۆ ئەکەی سەلامت کوانێ\nیاخۆ تۆش ئەڵێیت مەست و حەیرانم\n\n\nدڵم پێت خۆشە خەڵقی وڵاتی\nئەحواڵیان چۆنە گەلی لاوانم\n\n\nتانوپۆ ڕەنگین، کیژی عێلی جاف\nبۆم بەیان بکە حاڵی کوێستانم\n\n\nشاخی ڕەنگاوڕەنگ، خاکی پڕ ئاهەنگ\nجەنگەڵی شێران، چۆنە مەیدانم\n\n\nسەرچاوەی ئاوات، هیممەتی پیاوت\nکوردی بێ باوت ماوە بیزانم\n\n\nدەشتی پڕ گەوهەر، ئاوی وەک کەوسەر\nنەشئەی نەشکاوە کۆی هەورامانم\n\n\nسیروان ئەحواڵی یار و ئەربابت\nحەوادیساتی ناو کوردستانم\n\n\nبۆم بەیان بکە شێواوە حاڵم\nتەسکینی بدە بە دەرد و ژانم"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "مامۆستای دڵسۆز", "poem_description": "", "poem_text": "مامۆستا گیان تۆ لای من زۆر پیرۆزی\nتۆ لە باوکم زیاتر بۆ من دڵسۆزی\n\n\nجوان هەست ئەکەم بە زوبانێکی شیرین\nپێم ئەبەخشی زانستی خۆت چین بە چین\n\n\nهێزی دڵ و دماغت هێندە بەرزە\nوتارەکەم هەستیم دێنێتە لەرزە\n\n\nتۆ بە بیری ڕووناک ڕێگەی ژیانم\nڕۆشن ئەکەی چەوتیم ئەدەی نیشانم\n\n\nئاگام لێیە بەباسی کرداری جوان\nئەمخەیتە سەر شەقامی ڕاست و ڕەوان\n\n\nزۆر حەز ئەکەی وەک دانیشتووی ڕۆژئاوا\nخۆم و هۆزم بەرز بینەوە بێ داوا\n\n\nلە مەیدانی ژیانا سەربەخۆبین\nزانا و هوشیار لەگەڵ یەک بێ درۆبین\n\n\nمامۆستا گیان تۆ پێشەوای جوانانی\nچرای ڕووناکیی خاکی کوردستانی\n\n\nلە نیشتمانا سەرکردەی زانستیت\nبنچینە دانەری قەڵای سەربەستیت\n\n\nبەڵام سەد ئاخ ئەوەمان ناتەواوە\nلای کورد هێشتا قەدرت باش نەزانراوە\n\n\nئەمجا تۆش گەورەم چونکە ئێجگار ژیری\nلام وایە لەم حاڵە کەمێ دڵگیری\n\n\nباوەڕ ناکەم ئەوەش عەزمت بشکێنێ\nدانا هیچ کاتێک عەزمی نانەوێنێ\n\n\nڕۆژێک ئەبێ قەدرت بگرن بە چاوان\nلەبەر دەمتا بوەستن تیپی لاوان\n\n\nهەیکەلێکت بۆ بکەن گشتی ئاڵتوون\nگوڵبارانی بکەن بە شەوقی دەروون\n\n\nهیوای من و تۆ ئەوسا دێتە مەیدان\nکوڕنووش بەرن بۆ هەیکەلت پیر و جوان"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "مەڕ", "poem_description": "", "poem_text": "من مەڕم زۆر خۆش ئەوێ بە دڵ و بە گیان\nشیرەکەی گوانی ئەدۆشین پاک و جوان\n\n\nماست و ماستاو و کەرە و کەشک و فرۆی\nلێ ئەکەین، ئەیخۆین پەنیر و مەشکە دۆی\n\n\nخورییەکەی ئەبڕین و ئەیشۆین پاک هەمووی\nبۆم ئەڕێسن کیژ و ژن تاو تاوی مووی\n\n\nپاش ئەمە ئەیبەم لە بۆ جۆڵایی شار\nتار و پۆی بچنێ بە ئیشی وردە کار\n\n\nئەیچنێ لێی بۆ جلوبەرگی کوردان\nشاڵ و چۆخە و ڕانکی نایاب و جوان\n\n\nساڵێ بەرخێکمان بە دیاری پێ ئەدا\nگۆشت و قاورمەی ئەخۆین و بێ سەدا\n\n\nئەم هەموو نەفعەی هەیە ئەی کاکە گیان\nبۆیە زۆرم خۆش ئەوێ بە دڵ و بە گیان"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "چۆلەکە", "poem_description": "گۆڕینی هەڵبەستی «أتا عصفورة الهوى»ی جەمیل سدقی زەهاوییە", "poem_text": "من وەکوو بێچووە چۆلەکەی خۆشی\nهەموو بەیانی بۆ خۆم ئەخوێنم\n\n\nکە شەو تێ پەڕی دنیا ڕووناک بوو\nدڵخۆشم بۆیە واز لە خەو دێنم\n\n***\n\nچاوت هەڵبڕە خوشکی نازەنین\nزەردە و پرشنگی ڕۆژ پڕ دنیایە\n\n\nسەیری تیشکی ڕۆژ بکە چەند جوانە\nدنیای داگیر کرد خۆشی ئێستایە\n\n***\n\nتەماشای دنیا بکە بەیانە\nچاوت تێر نابێ ئەوەندە جوانە\n\n\nهەموو پارچەیەک لە شاخ و لە دەشت\nبە دڵ مەسروورە و بە دەم خەندانە\n\n***\n\nگوڵ پێ ئەکەنێ بەرامبەر بولبول\nلەناو باخانا بە دڵی بێ غەم\n\n\nشەماڵیش لقی دار دێنی و دەبا\nلەسەر شاخ و دەشت، لەناو شیو و چەم\n\n***\n\nپێش ئەوەی بولبول هەستێ بخوێنێ\nبەو دەنگە خۆشە بە بەزمی ڕەنگین\n\n\nتۆش هەستە لە خەو هەردووکمان ئەچین\nلەگەڵیا ئەڵێین یاخود گوێ ئەگرین"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "میللەتێک هیوای بەرزیی ژیان بێ", "poem_description": "١٩٤٨/٠٢/٠٩ سلێمانی", "poem_text": "میللەتێک هیوای بەرزیی ژیان بێ\nتینووی ئازادی و دیلی زەمان بێ\nبەندی و هەژاریی زۆر لا گران بێ\n\n\nهێزی مەردانەی کە هاتە گەردش\nوەک ئەتۆم زەمین دێنێتە جونبوش\n\n\nمیللەتێک زۆربەی نەخوێندەوار بێ\nچەوساوەی دەستی سەرمایەدار بێ\nجەرگ هەڵکزاوی ئاگری زۆردار بێ\n\n\nکە جووڵایەوە وا خۆی ئەنوێنێ\nکە تۆڵەی ڕۆژی ڕەشی بستێنێ\n\n\nمیللەتێک مێژووی ڕووناک و جوان بێ\nئەولای ئەردەڵان ئەم لای بۆتان بێ\nکانگای ئاڵتوون و نەوت و سامان بێ\n\n\nهیچ هێزێک نییە ڕێی بباتە بەست\nبە زانست و فەنن خۆی ئەکا سەربەست\n\n\nمیللەتێک چاوی لە خەو هەڵهێنێ\nببینێ دوژمن زۆری بۆ دێنێ\nستەمە سەری بۆ دانەوێنێ\n\n\nبێگومان ژیان لە خۆی تاڵ ئەکا\nتا لاشەی دوژمن لەناو چاڵ ئەکا\n\n\nمیللەتێک نەوەی کاوەی ئازا بێ\nبۆ سەرکەوتنی خۆی دڵنیا بێ\nبۆ ژیانیشی دڵ پڕ هیوا بێ\n\n\nزۆری پێ ناچێ ئەگاتە ئاوات\nئاڵای سەربەستی بە خوێن هەڵ ئەکات"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "ئەم کوردە کەوا ئێستە لە هەر مەرتەبە دوونن", "poem_description": "", "poem_text": "ئەم کوردە کەوا ئێستە لە هەر مەرتەبە دوونن\nهەر مایلی بێ عیلمیی و دواکەوتن و بوونن\n\n\nئیمڕۆ لە جیهانا نییە ئینسانێ بەبێ ئیش\nخەڵقی وەتەنی ئێمەیە بێ کار و چەتوونن\n\n\nتا فیکری بەدی مەسکەنی ناو میللەتی کوردە\nباوەڕ بکە تا ڕۆژی حەشر خوار و زەبوونن\n\n\nئەی قەومی زەلیل عەسری تەقەددوم سەرە ڕێتە\nئەم عالەمە هەر پێش ئەکەون مەستی فنوونن\n\n\nعەیبە، حەسەد و بوغز و نیفاق ڕۆژی نەماوە\nعیلم و عەمەلە ڕۆحی بەشەر، زینەتی ڕوونن\n\n\nبۆ خزمەتی ئەمڕۆ و سبەی سەیری غەرب کەن\nیەک لەحزە نەبوون غافڵ و ئەربابی شئوونن\n\n\nتۆش نۆرەتە ئەی میللەتی مەزڵوومە هونەر کەی\nخاوەن دڵ و گیان و هونەر و گەرمییی خوونن"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "ئەو کەسانەی گاڵتە بەم کوردە بکەن بێجا ئەکەن", "poem_description": "بۆ ڕۆژی ڕەشی شەشی ئەیلوولی ١٩٣٠", "poem_text": "ئەو کەسانەی گاڵتە بەم کوردە بکەن بێجا ئەکەن\nتەرکی ئادابی مرووەت، فیکری بێ مەعنا ئەکەن\n\n\nقەومی کورد ئاساری چاکەی زۆرە، تەئریخ شاهیدە\nنەگبەتی ڕووی کردە ئێمە بۆیە ئیستیهزا ئەکەن\n\n\nنامدارانی وڵاتمان گەه لە شەرق و گەه لە غەرب\nجونبوشی شێرانەو و تەسخیری بێ هەمتا ئەکەن\n\n\nخۆ کەریم خان و سەلاحەددین و شاهانی بەبان\nلاپەڕەی تەئریخی کورد وەک کاغەزی بەیزا ئەکەن\n\n\nقەهرەمانانی وەتەنمان بۆ بڵندیی خاکمان\nمل بە سێدارەی بڵندی تورکی بێ پەروا ئەکەن\n\n\nزۆر نییە خۆم دیم ڕژابوو خوێنی لاوانی وەتەن\nهەروەکو جۆگا لەبەر دەرکی سەرا حاشا ئەکەن\n\n\nئێمە ئەولادی ئەوانەین تێ بگەن ئەی دوژمنان\nحەملەیی شێرانەمان هەر ماوە یاخو ڕائەکەن\n\n\nئارەزووی فەردێکی میللەت وایە بۆ خاکی وەتەن\nخوێنی بڕژێ هەروەکو پێشوو شەڕ و دعوا ئەکەن\n\n\nئەی وەتەن بێ غەم بە هەر تۆڵەت ئەسێنن لاوی کورد\nعەهدە ناوەستن هەتا ئەم واجبە ئیفا ئەکەن\n\n\nخوایە بتبینم وەتەن خاکت بەخوێنی دوژمنت\nڕەنگی سوور بێ چونکە وا فیتنە و جەدەل بەرپا ئەکەن\n\n\nموتمەئیننم نامری با جەستەکەیشت خەستە بێ\nهەر ئەبێ ئەو ڕۆژە هەڵبێتن کە ئاڵات وا ئەکەن"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "دڵم ئەسیری کەمەندی یەکێکە بێ ئاین", "poem_description": "", "poem_text": "دڵم ئەسیری کەمەندی یەکێکە بێ ئایین\nبەتیری غەمزەیی خونکاری جەرگی کردە برین\n\n\nبەخەندەیی لەبی ئاڵی ئەسیری کرد گیانم\nبەچیهرەیی وەکو ڕۆژی بووە بە ڕۆژی زەمین\n\n\nفیدایی خاکغ قەدەمتم دە زوو بکە چارەم\nنەماوە تاقەت و هۆشم لە تاوی شین و گرین\n\n\nمنم کە بەندەی دەرگا و موخلیست قوربان\nلە دەرحەقی منی مسکین مەکە بەیانی کین\n\n\nبڵێ بەشیری برۆت بەسیە با نەڕێژێ خوێن\nنەماوە موسلیم و کافر، بەجارێ گشتی بڕین\n\n\nئەگەرچی فەرز نییە ئامین بەڵام لە عەشقی تۆ\nلەباتی جارێ هەزار جار بەدڵ ئەڵێم ئامین\n\n\nلە فایقی مەگرە مەستی خوردە ساڵێکم\nباڵای مەبینە، ئەویش تیفلی عەشقە نازەنین"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "من و بولبول", "poem_description": "", "poem_text": "وەرە ئەی بولبولی دڵگەرمی بێ تین\nئەوەندە مەفڕە بۆ لای گوڵ بەناڵین\n\n\nلەسەر ئەو بنچکە نەختێ بوەستە\nپشوویەک بە لە ناڵە و گریەو و شین\n\n\nسکاڵای خۆت مەکە زۆر شارەزاتم\nلە عەشقا تۆ کە شای من ئەبمە فەرزین\n\n\nوەرە با واز لە یار و گوڵ بهێنین\nبچین بۆ ناو نزار و شاخی ڕەنگین\n\n\nتەماشایەکی تاڤگە و شاخی قەندیل\nلە دڵدا نەخش ئەکا خۆشیی هەوای ژین\n\n\nلەوێ دەم تەڕ بکە و نەختێ بخوێنە\nکەلاوکەل بۆی ئەچین بۆ دەشتی پێنجوین\n\n\nسەهەند و قەڵبەزەی ئەم نەختە خاکە\nئەماڵێ حەسرەتی ئینسانی غەمگین\n\n\nلە خۆشیی ئەم وڵاتە نازەنینە\nبە سەد ڕەنگ بۆم بخوێنە بەرز و شیرین\n\n\nمنیش ئەوسا بەبەستەی نیشتمانی\nکەژ و دەشت پڕ ئەکەم تا گونبەدی شین\n\n\nئەگەر بێ و خوو بدەینە عەشقی وا ڕاست\nئەبینە مایەیی تەقدیر و تەحسین\n\n\nوەرە بولبول، وەرە بولبول من و تۆ\nگوڵ و یار بەربدەین ئەم عەشقە بگرین"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "یادی بیست ساڵەی ڕۆژنامەی ژین", "poem_description": "", "poem_text": "پیری ژیر ئەی خاوەنی ژین و ژیان\nئەی یەکە دڵسۆزی خاکی نیشتمان\n\n\nهەوڵ ئەدەی بەم پیرییە کوردی هەژار\nسەرکەوێت و دەرکەوێت بێتە مەیان\n\n\nتۆ لە ڕێی زانستی یا بۆ هۆزەکەت\nناتە ئەستۆی خۆتەوە ئەرکی گران\n\n\nدانەیەک ڕۆژنامەی کوردی نەبوو\nئەودەمە دەنگی ژیان کەوتە جیهان\n\n\nدەنگ و ڕەنگێکی هەبوو پڕ سۆز و جۆش\nوەک جگەر سووتاوی ژێر دەستی زەمان\n\n\nهێندە دڵ پڕ کوڵ بوو بۆ ڕێی یەکیەتی\nبووبووە بەیداخی بەرزی کاریان\n\n\nویستیان لەو جێگە بەرزە ڕای گرن\nخۆت فڕاندت تا گەیشتە جێی ئەمان\n\n\nجاری دوایی هاتەوە ئەمما چلۆن\nجوان و شیرینتر لە جاران بێگومان\n\n\nغایەتی هەر ناوی خۆی کردبووە ژین\nوەرنە ئامانجی وەکو ئەو بێ زیان\n\n\nپڕ لە ئەشعار پڕ قسەی کور؟ د\nپڕ لە باسی عەنعەنەی چەرخی بەیان\n\n\nپڕ لە باسی ڕاستی و دۆستایەتی\nپڕ لە باسی کردەوەی شیرین و جوان\n\n\nسەد سوپاس ئەمڕۆ لە چەرخی بیستەما\nخۆی گەیاندە ساڵی بیستەم بێ وچان\n\n\nپیری ژیر عەرزت ئەکەم تاقانەکەت\nجێگەی شانازییە بۆ کورد زوبان\n\n\nچاوەکانت ڕوون کە ئەمڕۆ جەژنتە\nجەژنی ئەو پیرۆز و کوردیش کامەران"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "کوردینە وەرن با لە خەیاڵی هونەرا بین", "poem_description": "", "poem_text": "کوردینە! وەرن با لە خەیاڵی هونەرا بین\nبۆ عیلم و ئەدەب گورج و لە ڕێگەی سەفەرا بین\nبۆ ئەم وەتەنەش هەر لە فیدای ڕۆح و سەرا بین\nمەشغووڵی عەمەل، تالیبی ئەخلاق و برا بین\nچەند خۆشە لە خاکی وەتەنا نوور و چرا بین\n\n\nئەم ڕۆژە وەتەن ناڵەیی بۆ ئێمەیە یاران! \nهاواری وەهایە کە بکەین سەبقەتی جاران\nکەمتر نییە ئەولادی لە کەس، شاری لە شاران\nئەمما سەد ئەسەف نایەتە گوێ گریەو و زاران\nتاکەی لە تەوەلای وەتەنی وەک کوچەرا بین\n\n\nمەعلوومە زەمان پیاوی کەر و ئەحمەقی ناوێ\nئەم عەسرە نەفام و هەزەل و سەر ڕەقی ناوێ\nهەمسایە و ئەربابی عیلم ناحەقی ناوێ\nئەقوامی زەکی ڕۆژی خراپ و شەقی ناوێ\nنۆبەی هونەرە با لە غەمی ڕێ گوزەرا بین\n\n\nئەم عەسرە زەمانێکە تەقەددوم غەمی عامە\nهەر وەلوەلەیی عیلمە کە ئوممێدی تەمامە\nجاهیل نییەتی مەلجەئو، پابەند و غولامە\nئەو قەومە کەریمە بەتەمای ئیش و کەرامە\nئەم دەورە لەبەر چی لە شەری بێ سەمەرا بین\n\n\nئوممێدی دڵم هەر وەتەن و لاوی وڵاتە\nئەو لاوە کە غایە و ئەمەڵی بەرزیی حەیاتە\nئەی کوردە وەرە نۆبەیی تەرفیع و نەجاتە\nعالەم هەنجوو نجەشغووڵ و لە ئیشا؟ شونجاتە\nئێمەش لە جەهل دا شەو و ڕۆژ مەست و خەرابین"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "گفتوگۆ لەگەڵ شاخی سوورکێو", "poem_description": "", "poem_text": "کەژی سوورکێو لەبەرچی لووتی خۆت بەرز کردووە لێمان\nسەرت ڕووت کردووە وەختە بگەیتە مەرتەبەی کەیوان\n\n\nدڕندەی سەرزەمینت بۆ چ حەشارداوە لەناو خۆتا\nلە خۆت گرد کردووە هەرچی کە بووەتە دوژمنی ئینسان\n\n\nبەهارانیش هەرەس دێنی بەسەر ڕێبواری کوردانا\nبەزستانیش بەسەرماکەت ئەخەیتە کاروان گریان\n\n\nلەبەرچی بوویتە کانگای جەردە و دز دائم الاوقات\nحەیاتی قەومی کوردت خستووەتە تەهلوکە و گیاندان\n\n\nئەوەند مەغروور مەبە، دەعیە و تەکەببور هێندە مەنوێنە\nلە شاخی ئەلپ و ڕۆشۆز فەزڵی تۆ زیاتر نییە قوربان\n\n\nزەمانێ دێ لەشت کون کون ئەکەن بۆ ڕێی شەمەندۆفەر\nئەبیتە ڕێگەیی مۆتۆڕ و ڕێبازی هەموو کوردان\n\n\nقەدت قەدبڕ ئەکەن بۆ ئەبنییەی زۆر خۆشی وەک ئۆتێل\nسەرت چاک تەخت ئەکەن بۆ ڕێگەیی گوڵزار و باغستان\n\n\nدڕندە و وەحشیانت پێستی ئەگروون بۆ لەبەرکردن\nدز و جەردەت هەموویان ئەبنە چایچی و خانچییی کاروان\n\n\nبەڵام ئەوسا ئەبیتە مەنبەعی کەیف و سرووری خەلق\nئەبیتە جەننەتێکی بێ میسالی ئەهلی کوردستان\n\n\nلە چوار ئەترافەوە عالەم بەدەستە دێنە سەیرانت\nئەچیتە ڕیزی شاخی ئەوروپا و کێوەکەی لوبنان\n\n\nئەوا من پێم وتی تۆ قەت لە یادت دەرنەچێ سوورکێو\nلە فەسلی ئاتییا ئەم موشکیلاتە حەل ئەبێ ئاسان"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "بەهەشتێکی ون بوو", "poem_description": "", "poem_text": "گیانەکەم هاوڕێی ژیانم نازەنین\nکوا لە کوێی دڵ بووەتە کانی ئاگرین\n\n\nبێرەوە وا لەشکری دەرد و جەخار\nجێی بەمن لێژ کردووە ئەمڕۆ بەقین\n\n\nبێرەوە وا کۆشکی شادیم دەم بەدەم\nوردە وردە ڕووئەچێ بۆ ژێر زەمین\n\n\nبێرەوە هەرچەند ئەزانم دیدەنیت\nئەم دڵە ناخاتەوە سەر پێکەنین\n\n\nوا زەمان ئەمڕۆ بەپەنجەی نەگبەتی\nجەرگی کون کردم وەکو دێوی لەعین\n\n\nئەو بەهەشتەی کیژ و کوڕ ڕووی تێ ئەکرد\nبۆ ئەوەی هاوین بەخۆشی تیا بژین\n\n\nدڵ ئەڵێ یادێکی ڕابووردووی بکەین\nیادی پێنجوین دڵ ئەخاتە سەر فڕین\n\n\nدێتەوە یادت چ خۆش بوو دیمەنی\nبەرز و شیرین هەروەکو خولدی بەرین\n\n\nدێتەوە یادت هەوای چوارباخەکەی\nچۆن دەوایەک بوو لەبۆ قەلبی حەزین\n\n\nدێتەوە یادت چ خۆش بوو ئاوەکەی\nسارد و شیرین هەروەکو ئەسکەنجەبین\n\n\nدێتەوە یادت نزار و شیوەڵی\nپڕ لە مەل بوو پڕ گوڵاڵە و یاسەمین\n\n\nدێتەوە یادت بەشەو لەو خاکەدا\nچۆن لەگەڵ شادی ئەچووینە ناو کەمین\n\n\nدێتەوە یادت بەڕۆژ هەر کوێ ئەچووین\nچەپڵەڕێزان بوو زەماوەن هەڵپەڕین\n\n\nچەندە خۆش بوو لەو کەلانە دەنگی مەل\nڕووی ئەکردە سەر زەوی و ئاسمانی شین\n\n\nئای چ خۆشمان ڕابوارد ئەو موددەتەی\nشاری پێنجوینمان ئەکردە جێنشین\n\n\nهەر پەنا شاخێک ئەچووین دەنگی ژیان\nگوێی دڵی سەرمەست ئەکردین چین بەچین\n\n\nهەر مرۆڤێکمان ئەدی هەستێکی پاک\nکوردپەرستی زیاد ئەکردین زۆر بەتین\n\n\nهەر سەراوێکی ئەچووین نەشئەی وڵات\nئەم دڵەی ئێمەی ئەخستە ڕاچەنین\n\n\nهەر گوڵستانێکی ڕوومان تێ ئەکرد\nکەڵکەڵەی عەشقی ئەخستینە فڕین\n\n\nنازەنین دەستی شکاوم داخەکەم\nئێستە پێنجوین دڵ ئەخاتە سەر گرین\n\n\nئەو تەلارانەی کە ئەت دی بەرز و خۆش\nڕۆچووە و بووەتە کەلاوەی نائەمین\n\n\nئەو چەمەنزارەی هەوارگەی ئێمە بوو\nوا پەپوو تیایا ئەخوێنی پڕ بەبین\n\n\nئەو سروور و شادییەی لەو جێیە بوو\nئێستە بووەتە باوکەڕۆ و هاوار و شین\n\n\nئەو مرؤڤانەی لەوێ بوون شادمان\nئاوەکی کەوتوون و بێ بەخت و نگین\n\n\nبەم بەرە جەژنانە ماڵوێران هەژار\nنا بەدڵ ناچار هەموویان دەرپەڕین\n\n\nبوومەلەرزە وای سەرەوژێر کردووە\nبگرە قەت نابێتەوە مەڵبەندی ژین\n\n\nبابچین توخوا بەرامبەر جێگەکەی\nتێروپڕ بگرین بەجەرگی پڕ برین\n\n\nبابچین چونکە بەهەشتی ئێمە بوو\nشیوەنێکی بۆ بگێڕین ماتەمین\n\n\nبابچین بۆ دڵنەوایی ئەهلەکەی\nڕووبکەینە کوردی پڕ عەزم و بەننین\n\n\nیەک بەیەک پێیان بڵێین دڵسۆزەکان\nئەم برایانە بەنامووسن بەدین\n\n\nوا فەلەک دووچاری کردن قەت نەکەن\nزوو فەرامۆشیان بکەن بێگانە نین\n\n\nئەم برایانە هەموو دەستی قەدەر\nناو دڵی توێ کردن و جەرگی بڕین\n\n\nبێنەوە بۆ کۆمەکی و باربۆی ئەوان\nناو تەلار و ناودەوار و زنج بچین\n\n\nبۆ هەموویان یامەتێکی وا بدەین\nجەرگیان ساڕێژ بکا وەک پەنسلین\n\n\nسا بەقوربانی هەمووتان بم بەدڵ\nڕۆژی باربۆیانە با ڕوو سوور ببین"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "داوێ بۆ تاوی پەرچەمی تۆ یاری مەستە چاو", "poem_description": "", "poem_text": "داوێ بۆ تاوی پەرچەمی تۆ یاری مەستە چاو\nبازی دڵی نەزان بوو بەتاو هات و کەوتە داو\n\n\nڕەنگ زەردم ئێستە تاوی نەماوە دڵەی هەژار\nئنجا وەرە بزانە چلۆنە کزەی هەناو\n\n\nهەردەم لە دوورەوە کە گوڵی ڕووت بەچاو ئەکەم\nوام مەست ئەکا نزیکم ئەکا سەر بنێمە جاو\n\n\nپیاوکوژ نەبووم بەبەندەوە بەند بووم بەمانگ و ڕۆژ\nدڵسۆزبە، ڕەنجی ئەم هەموو ڕۆژەم مەدە بەئاو\n\n\nکوێستانی بن چیاکەی قەندیلە جێگەکەم\nهاوڕێم شەماڵ و، تاڤگەی ئاو، شوێنی بێ هەتاو\n\n\nجارێک وەرە بەلەنجەوە دەستێ بخەینە دەست\nئەم جێیە خۆشە مەینەتی دڵمان ئەکا بڵاو\n\n\nچەند ڕۆژێ پێکەوە لەبن ئەو شاخە سەیر ئەکەین\nکاتێ بەجێم بهێڵی ئەڵێم کامی دڵ تەواو"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "پایزی زستانی", "poem_description": "١٩٤٦/١٢/٢١ سلێمانی", "poem_text": "١\n\nوا گەڵاڕێزانە گیانە بۆ چەمەنزار\nهاژە هاژی بای خەزانە ڕووبەڕووی شار\n\n\nئەو درەختانەی کە سەریان زۆر بڵندە\nئەو گوڵانەی ڕەنگ و بۆیان زۆر پەسەندە\nئەو مەلانەی جێگەیان کا و سەهەندە\n\n\nهاتنی پایز لەبەر دڵیان گرانە\nچونکە توندی و گرژ و مۆنی پڕ جیهانە\n\n٢\n\nبایەکەی پایز بە جارێ دێتە سەرمان\nخۆڵ و پووش دێنێتە خوارێ بۆ گوزەرمان\n\n\nپۆتەڵاکی دار ئەژاکێنێ بە یەکجار\nڕووی گوڵان زەرد هەڵئەگێڕێ وەک ستەمکار\nشادمانیی مەل ئەخاتە ناو دڵی غار\n\n\nچنگ لە هەرچی گیر بکا مانی نەمانە\nبەم کزە ساردەی نیازی پڕ زیانە\n\n٣\n\nهەر کە پایز بێ سەروشوێن ڕۆی لەبەر چاو\nلەشکری زستانی پڕ قێن دێن بەپڕتاو\n\n\nهێزی وەیشومەی لەژوور سەرمان ئەوەستێ\nهاتوچۆی پێدەشت و سەربەندەن ئەبەستێ\nچین بە چین ئەم ناوە بەفری تێ ئەبەستێ\n\n\nتیشکی ڕۆژ ئەشکێتەوە گەرمی نیهانە\nڕۆژی گورجی و ڕێ بڕین و پێ لێ نانە\n\n٤\n\nبەفری زستان تۆقی پایز توند و پڕ هێز\nبۆ وڵاتی کوردی ئازیز ئەچنە پارێز\n\n\nشاخەکانمان ئەبنە کۆگای بەفری ئەستوور\nناوی ڕووبارمان کە دێت وەک ئەرخەوان سوور\nنیشتمانی کوردەواری خوار هەتا ژوور\n\n\nتۆف و بەفر و با لەلامان خۆش و جوانە\nچونکە کوێستانین و ڕەمزی نیشتمانە\n\n٥\n\nپایزی زەرد با بە عینوان کاری وا بێ\nبگرە لامان خۆشە زستان بەفر و با بێ\nئەو کەسەی سەرسامە لێمان دڵنیا بێ\n\n\nجەستە خۆشەی مەینەت و دڵ هەڵکزاوین\nبەم کەژ و کێوانە سەربەرزی تەواوین\n\n\nبۆ سەر و ژوور کەی هیوا خێچکە بەتاوین\nبەفر و با ڕێی ئێمە ناگرێ تاکوماوین\n\n\nچونکە هەوڵی ئێمە بۆ بەرزیی ژیانە\nچوست و خوێن گەرمین و دڵمان شادمانە\nتیر ببارێ کردوکۆشمان بێ وچانە"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "نامەیەک بۆ هاوڕێیەک", "poem_description": "", "poem_text": "پایزە برا دۆستی شیرینم\nبە دووریت هەتا بڵێی غەمگینم\n\n\nلەوساوە کە وا لە تۆ بڕاوم\nمات و زەبوون و خەستە هەناوم\n\n\nبەینی من و تۆ برای شیرینم\nبە جوغرافیا زۆر کەم ئەبینم\n\n\nئێوە لە بەغدا لەسەر ڕووبارن\nکە خەیاڵ ئەکەم هەمووتان دیارن\n\n\nوا شەو هات بەڵام شەوێکی خۆشە\nمانگە شەو دنیا هەمووی خامۆشە\n\n\nنامەم ئامادە بۆ شاری بەغدا\nیا مانگ یا سیروان یەکێکیان ئەیبا\n\n\nڕێگە ڕۆینم لەم ژوور گەرمیانە\nپێباز پەیکوڵی، بانی خێڵانە\n\n\nعەشرەر بە عەشرەت تیرە بە تیرە\nگەڕانی ناو جاف ئێجگار دڵگیرە\n\n\nئەڕۆم ئەگەڕێم بە سەیر و سەلما\nخوا بە نسیبی ئێوەشی بکا\n\n\nبن شاخی بەمۆ دەشتەکەی پێباز\nپڕ لە کیژی جاف ناسک و نازناز\n\n\nبە تیلەی چاوان جەرگم زامارە\nبە لار و لەنجە دڵ پڕ هاوارە\n\n\nخڕەی هەیاسە، زڕەی کەمەرە\nبۆ دڵی فایق چەرخ و چەمەرە\n\n\nبە زوڵفی ئەمان بەستەی زنجیرم\nیارەکەی خۆمیان بردووە لە بیرم\n\n\nلەناو شاتری و هۆزی گەڵاڵی\nئێستە کەوتوومە بەرگی عەوداڵی"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "سەیران", "poem_description": "", "poem_text": "چەند خۆشە زوو هەستی بەری بەیانی\nتاریک و لێڵ دەرچی لە ئاوەدانی\n\n\nورد ورد بڕۆی لە دەشتەوە بۆ نزار\nگوێ بگری لە ئاهەنگی دەنگی باڵدار\n\n\nیاخۆ ڕووبکەیتە سەر فەراغ ڕووبارێ\nئاوی وەکوو مرواری بێتە خوارێ\n\n\nخۆی پڕ لە ماسی دەوری بێشە و سەوزی\nدەنگی کناچەی پۆڕ ببیەی بە بەرزی\n\n\nیا ڕۆژی جەژنی ڕەمەزان و قوربان\nوەختێ ناو شار ئەبێ بە شایی و لۆغان\n\n\nچەند خۆشە دەوری پیرمەسوور لای هەستیار\nبێ غەم ئەڕوا زەرد و سوور بە لەنجەولار\n\n\nیاخۆ بەهاری ساڵانی ڕابردوو\nکە ژن و پیاو لە سەیران بوون چوارشەمموو\n\n\nژیانێکی خۆش و بە فەنتازی بوو\nنە باسی فاشیستی و نە هی نازی بوو\n\n\nچەند ساڵە هیتلەر لێمان بووەتە شەیتان\nبە زوڵم و زۆر ئاگری شەڕی هەڵگیرسان\n\n\nخۆی ماڵ وێران و قەومی سەرگەردان کرد\nگوایا ئیشی چاکی بۆ ئەڵەمان کرد\n\n\nویستی دنیا داگیرکا، خۆی پاشا بێ\nبابە لە پاشای وا هەزار حاشا بێ\n\n\nئێستە نازی لە برسا سەگ ڕاو ئەنێ\nهێتلەر ڕۆژی سەد جار خۆی لە جاو ئەنێ\n\n\nئەمەریکا و ئینگلیز و ڕووس سەرکەوتوون\nنازی و فاشیستی تووشی گیانەڵا بوون\n\n\nبەم زووانە خوا بیکا تەسلیم ئەبن\nئەمجا فێری ئەخلاق و تەعلیم ئەبن\n\n\nڕۆژی تەسلیمیان جەژنە بۆ کوردستان\nلەگەڵ سوێندخواران کورد ئەچێ بۆ سەیران\n\n\nبەخوا زۆر خۆشە لای کورد مژدەی زەفەر\nبۆ سوێندخواران خوایە زوو بچێتە سەر"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "پەپوولە و گوڵ", "poem_description": "١٩٤٢/٠٧/١١ سلێمانی", "poem_text": "پەپوولە: \n\nڕۆژ باش ئەی خوشکی تازە ساڵ\nئەتبینم وەک بووکی ناو ماڵ\n\n\nباران هەر لە تۆ ئەبارێ\nشەونم ڕووت ئەشوا بە جارێ\n\n\nئاوت ئەدا و جوانت ئەکا\n\nگوڵ: \n\nڕۆژ باش و ژیانت چا بێ\nدوور بی لەوەی دڵ تێک ئەدا\n\n\nسەرم سووڕماوە تێ ناگەم\nتۆ تەیری یان گوڵ لێرەدا\n\n\nجوابێ بدە من تێ بگەم\n\nپەپوولە: \n\nئەبینی من گوڵم ئەفڕم\nلە باخانا گوڵێک ئەگرم\n\n\nئەو گوڵە تێر تێر ماچ ئەکەم\nبۆنی هەڵئەمژم دەمبەدەم\n\n\nکە خۆشم ویست ئەچم بۆ لای\n\nگوڵ: \n\nخۆشی بۆ تۆ وا سووک باڵی\nئەفڕیت بۆ هەرلا عەوداڵی\n\n\nبۆ لای گوڵی جوانی بۆن خۆش\nسەلامی من بکە پێشکەش\n\n\nلەپاش ماچ کردن بێرەوە"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "شیوەنی دڵ", "poem_description": "١٩٤٤/٠٥/٠٨ سلێمانی", "poem_text": "کە تەماشای گوڵ ئەکەم ڕۆژی بەهار\nشادمان دیارە بە دەم پێ ئەکەنێ\n\n\nبۆن ئەبەخشێنێ وەکوو پەرچەمی یار\nپاڵ بە پەستی و غەمی دنیاوە ئەنێ\n\n***\n\nوەرە بڕوانە دڵی من گوڵەکەم\nچەندە تاریکە کە بووەتە شەوەزەنگ\n\n\nوەختە ڕێ و شوێنی ژیانم هەڵە کەم\nسەرزەمین هێندە لە چاوما بووە تەنگ\n\n\nدڵەکەم ڕییوە ئای بۆ دڵەکەم\nبە بەهاریش نییەتی نەشئە و دەنگ\n\n***\n\nکە تەماشای دڵ ئەکەم پڕ لە جەخار\nگەشە ناکا بە تەماشای چەمەنێ\n\n\nلە هەوارگە و چەم و هاوینەهاوار\nتاکوو بێ دەردی پەرەی لێ ئەسەنێ\n\n***\n\nخوایە چی بکەم ئەمە دەرمانی چییە\nبچمە کوێ کێ هەیە فریای بکەوێ\n\n\nگیانە ئەی دڵ ئەمە گریانی چییە\nبۆچی ئۆقرەت نییە تا نیوە شەوێ\n\n\nتێ گەیشتم ئەمە ئەفغانی چییە\nدیارە هەر دیدەنی دڵداری ئەوێ\n\n***\n\nبەسە ئەی دڵ خەفەت و ناڵەیی زار\nشتی وەک تۆ ستەمە ڕووی بدەنێ\n\n\nخۆت مەسووتێنە بە ئاواتی نیگار\nمن مەفەوتێنە لەبۆ گوڵبەدەنێ\n\n***\n\nئەچمە کونجێکەوە تا ماوە ژیان\nدائەنیشم خەم ئەخۆم مات و حەزین\n\n\nسەری خۆم کز ئەکەم و سیڕڕی نیهان\nبێ توانجی ئەم و ئەو گردەنشین\n\n\nئەوە خۆشە نەوەکوو ئەهلی زەمان\nپێم بڵێن تێک چووە نەیماوە نگین\n\n***\n\nبەختیاری ئەکەمە پێشکەشی یار\nڕەنجەڕۆییش بەشی من بێ تەمەنێ\n\n\nبە کوڵ ئەگریم و ئەڵێم دیدە خومار\nکوشتمی و کەس نییە تۆڵەم بسەنێ"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "گریمان", "poem_description": "", "poem_text": "گریمان پارەت هەزار کلوور بێ\nشەو لە ژوور سەرت ساز و سەمتوور بێ\n\n\nبە ڕۆژ دیوانت پڕ زەرد و سوور بێ\nهاوڕێی ژیانت بەگ و مەئموور بێ\n\n\nگیانەکەم ئەگەر خۆت بێ قیمەت بی\nنرخێکی نییە خاوەن سەروەت بی\n\n\nگریمان ئەمڕۆ مەردی مەیدان بی\nخاوەنی نان و خوانی دیوان بی\n\n\nپیاوێکی بۆشناخ زۆر قسەزان بی\nشارەزای قانوون شیرین زوبان بی\n\n\nئەگەر دەروونت پاک نەبێ تەواو\nئەمانە هەستیت ناگۆڕن تەواو\n\n\nگریمان هەموو ئەوروپا چووبی\nگەلێک ڕەوشت و زانین فێربووبی\n\n\nبە وردبوونەوە وەک ئەرەستوو بی\nبە دەم بۆ وڵات پڕ ئارەزوو بی\n\n\nکە قازانجی خۆت پێش خست لە هی گەل\nئەزانرێ دزی و ئەگەرێی بۆ هەل\n\n\nگریمان کاسب یا دووکاندار بی\nخەریکی سەودا و جوابی کڕیار بی\n\n\nبە دیمەن چاک و پاک و هەژاربی\nبۆ نوێژ و ڕۆژوو ئێجگار بەکار بی\n\n\nئەگەر کەوتیتە فێڵ و دەس بڕین\nلە تۆ چاکترە ڕێگری بێ دین\n\n\nگیانەکەم هەرکەس ڕاست و ڕەوان بێ\nبە کردار دەرخا نیازی جوان بێ\n\n\nدڵسۆزی من و تۆ و نیشتمان بێ\nحەز ئەکا کوڕی سەپان و شوان بێ\n\n\nئەو کەسە ڕۆڵەی کوردی هەژارە\nبا تۆش نەیناسی وەکوو ڕۆژ دیارە"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "گوڵی سەربەستی", "poem_description": "", "poem_text": "گوڵێک شیرینتر لە خونچەی بەهار\nنازکتر جوانتر لە شەوبۆی نازدار\nگەشتر لە دیدەی وەنەوشەی نزار\n\n\nگوڵێکە ناوی گوڵی سەربەستی\nمەردە ئەو گەلەی بگاتە دەستی\n\n\nگوڵی سەربەستی ئەی هێزی گیانم\nڕۆشنکەرەوەی ڕێگەی ژیانم\nتۆم نەبێ من خۆم بە هیچ نازانم\n\n\nتۆم نەبی هەرگیز ناحەسێمەوە\nبێ بۆنی خۆشت نابووژێمەوە\n\n\nبام تەنیا هەر تۆ شاگوڵی من بی\nسەرچاوەی سۆزی بە کۆلی من بی\nتۆ تاقە یاری پڕ دڵی من بی\n\n\nشیعرت پیا هەڵدەم بە زوبانی خۆم\nبڵێم دەمێکە بە دڵ شەیدای تۆم\n\n\nبۆچی ڕەنگی تۆ وەکوو خوێن سوورە\nهەر هۆزێ کە تۆی تیابێ جەسوورە\nوڵات بە بۆنت زۆر پشت ئەستوورە\n\n\nدیارە تەلیسمی بەرزی ژیانی\nگەلێک کێش ئەکەی بۆ کامەرانی\n\n\nبەڵام نرخی تۆ ئێجگار گرانە\nکڕیارت کوشتە و جێگەی زیندانە\nبۆ تۆ من خوێنی خۆم لا هەرزانە\n\n\nسەرم بەخت ئەکەم تۆی پی ئەسێنم\nکە تۆم دەسکەوتی سەربەرز ئەنوێنم\n\n\nیاران ببینن ئەم کەژ و دەشتە\nئەم لالەزارە کە وەک بەهەشتە\nحەیفە وڵاتمان کە جێگەی گەشتە\n\n\nئەو گوڵە خونچەی تیا نەکاتەوە\nکوردیش گرەوی خۆی ناباتەوە"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "بۆ گوڵەکەم", "poem_description": "", "poem_text": "گوڵەکەم نازەنینەکەم\nئەی گوڵی باخی نیشتمان\n\n\nوەرە بڕوانە ژینەکەم\nچۆن لە دووریت بووە بە ژان\n\n\nبرژە برژی برینەکەم\nڕاستگۆییم ئەدا نیشان\n\n***\n\nهەر منم سینە کون کونم\nجەرگ و دڵ ئەنجن ئەنجنم\n\n\nوا بەرەو ڕۆژی مردنم\nوەرە نزیک سەرینەکەم\n\n***\n\nگیانەکەم یاری مەستە چاو\nئێستە کەوتووم و تل ئەخۆم\n\n\nخەمی دووریت کە دێت بەتاو\nزۆرکەڕەت دەست لە خۆم ئەشۆم\n\n\nوام لە جێدا و بێ هەناو\nخۆم ئەزانم نەخۆشی تۆم\n\n***\n\nهۆش نەماو بێ سەروبەرم\nدەنگی شین دێ لە ژوور سەرم\n\n\nدیتنی تۆیە دوختەرم\nبۆ نەجاتم لە گیانەڵاو\n\n***\n\nشەو هەتاکوو بەری بەیان\nدڵەکەم پڕ لە زارییە\n\n\nدەنگەکەم ئێستە بێگومان\nپڕ لە سۆزی هەژارییە\n\n\nبۆ گوڵی ڕووت ئەکەم فوغان\nدیەنیت بەختیارییە\n\n***\n\nوا بەهار هات و سەرزەمین\nبووەتە تارای سەوز و شین\n\n\nهەموو دڵدارێک پێک گەیین\nتۆش وەرە بمکە شادمان"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "برایینە لە خەو هەستن بەیانە", "poem_description": "لەسەر وەزنی «بنی وطنی»", "poem_text": "برایینە! لە خەو هەستن، بەیانە\nزەمانی هەوڵ و علیم و حوڕ ژیانە\n\n\nهەموو قەومێ بە دائیم تێ ئەکۆشن\nلە ڕێگەی عیلم و فەندا دڵ بەجۆشن\n\n\nئەرێ کوردی فەقیر و بێکەس و غەم\nهەتاکەی زەهرەی نادانی ئەنۆشن\n\nبرایینە... \n\nوەتەن پڕ لەشکری جەهلە ڕەفیقان\nدەری کەین با بە هۆردووی عیلم و عیرفان\n\nبرایینە... \n\nبە یەکدڵ با لەبۆ پێشکەوتنی کورد\nهەوڵ دەین تا بگەینە قەسدی خۆمان\n\nبرایینە... \n\nبرایینە ئەگەر زۆر چاک نەخوێنن\nلەژێر باری جەهالەتدا ئەمێنن"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "چەند شیرینە لام دار و بەردی وەتەنم", "poem_description": "گۆرانی لەسەر وەزنی مارشی خدێوی", "poem_text": "چەند شیرینە لام دار و بەردی وەتەنم\nبە فیدای ئەکەم سەر و گیان و بەدەنم\n\n\nخاکی وەتەنم گشتی زیو و زەڕە\nبەردی وەک گەوهەرە، ئاوی چەشنی کەوسەرە\n\n\nفەرزە بۆ وەتەنمان جان فیدا کردن\nلە ڕێی ئەم خاکەدا بە کۆمەڵ مردن\n\n\nدەسا کوردینە بەسیە ئەم حاڵەتە\nبۆ تەرەفقیی قەومی کورد، ئەمڕۆ ڕۆژی هیممەتە"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "من و شوانێک", "poem_description": "١٩٤٥/٢/٩ سلێمانی", "poem_text": "هۆ کاکی شوان گوێم لێیە لەو بن دارە\nئەوی ئەیڵێیت نایڵێیتەوە دووبارە\n\n\nبەو ئاوازەت مێگەلەکەت سەرخۆشن\nسەرمەست ئەڕۆن ئەلەوەڕێن بەجۆشن\n\n\nگۆرانییەکەت دڵداریم ئەجووڵێنێ\nلەرەی دەنگت تاسەی دووریم بۆ دێنێ\n\n\nخۆزگەم بە خۆت کە لە شارستان دووری\nسەربەست و دڵپاک و شاد و ڕوو سووری\n\n\nدیارە پەنجەی گەردوون لە عاستت کۆڵە\nبۆ خۆت جێگات نزار و شاخ و دۆڵە\n\n\nبەڵام بۆ ئێمە پەنجەی وا درێژە\nلەتاو دەردی سەری ئەو سەرمان گێژە\n\n\nجار جار سەرمان ئەباتە ژووری ئاسمان\nکەچی ناکاو ئمانخاتە ناو زیندان\n\n\nبە کەیفی خۆی ئەمانگێڕێ بە عەردا\nکەس ناتوانێ نەڕوا و شەقامی بەردا\n\n\nجیهانی لێ کردووین بە کۆشکی ڕەنگین\nژیانی بۆ کردووین بە شانەی هەنگوین\n\n\nهەموو لە دوویان وێڵ و سەرگەردانین\nتامی تامیمان ئەدا و پێ نازانین\n\n\nمنیش هەروا بۆ شوێن ئاواتی گوڵگوون\nسەرمی جەنجاڵ کردووە خولیای گەردوون\n\n\nلە بەدبەختیدا کەوتوومە کۆتەڵکۆ\nلە دڵ پەستیمە وا هاتوومە لای تۆ\n\n\nئێنستاش تکام ئەمەیە برای گیانی\nپشوویەک بە لە ئاهەنگی گۆرانی\n\n\nبەڵام ئینجا شمشاڵەکەت دەربێنە\nفووی پیا کە ومامۆستایی خۆت بنوێنە\n\n\nدەنگی شمشاڵ وەکوو وژەی بای گوڵزار\nتەفر و توونای ئەکا پەستیی دڵی زار\n\n\nدەنگی شمشاڵ مۆسیقای کوردستانە\nکە گوێی لێ بگرم بۆ دەردم دەرمانە\n\n\nئەی کاکی شوان ئێجگار دەروون زوخاڵم\nچاوەڕێی دەنگێکی بەرزی شمشاڵم\n\n\nلەو ئاهەنگەی کە مەل ڕابوەستێنێ\nلافاوی شادیش بۆ هەستیم هەستێنێ\n\n\nبەزمێک لێدە پەستیی ژیان و گەردوون\nلەناو دڵما ببا بڕوات سەرنگوون\n\n\nکاکەی گیانی توخوا وا چاوەڕوانم\nقوربانت بم زووکە منیش میوانم"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "لە قەڵای شیروانە", "poem_description": "", "poem_text": "هەوارم ئەمڕۆ لەسەر سیروانە\nبۆ نووستن ئەچمە قەڵای شیروانە\n\n\nسیروان ئەناسم دۆستەکەی پێشین\nبەڵام قەڵاکە قەسرێکە شیرین\n\n\nبنچینەی قەڵا توورەکە ڕێژە\nلەسەر ئەو قەڵا دوور و درێژە\n\n\nچەند ژوور، چەند هەیوان، چەند پێچ و پەنا\nسەر سووڕ ئەمێنێ لەو سەنعەتەدا\n\n\nپیلانی وا جوان قەڵای وا مەحکەم\nبۆ عەقڵی قەدیم قەد باوەر ناکەم\n\n\nعیلمی هەندەسەی تیا تەتبیق کراو\nسەرەڕای ئەمانە نزیکە لە ئاو\n\n\nنەقش و نیگاری فیکرێکی وردە\nئەمە ئاساری عەتیقەی کوردە"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "ئەی غونچەیی نێرگسی بەهاری", "poem_description": "١٩٣٨ سلێمانی", "poem_text": "ئەی غونچەیی نێرگسی بەهاری\nئارامی دڵانی بێ قەراری\n\n\nوەک لالەڕوخان و نازەنینان\nلەم باخچەیەدا چ جوان دیاری\n\n\nبەم ڕەنگە جوان و بۆنە خۆشە\nمەعلوومە گوڵێکی نازداری\n\n\nبەو قامەتی ڕاستی سەرچەماوە\nشۆخێکی لەتیفی، هەم خوماری\n\n\nئیفتادەیی خەڵک ڕاهی تۆیە\nنازناوی عەجەم، گوڵی بەهاری\n\n\nگیرۆدەیی داوی عەشقی تۆیە\nفایق بە دڵی نەخۆش و زاری\n\n\nسەر هەڵبڕە ڕووت ببینم ئەمڕۆ\nبا خوێنی منت نەیێتە ئەستۆ\n\n\nمن بولبول و تۆ گوڵێکی شازی\nبێ فیتنەو و عاشقان نەوازی\n\n\nزامی جگەرم مەخە بە ناسۆر\nبەم مەستییەوە بە لەنجە بازی\n\n\nگەردن کەچی وەک غولامی شاهی\nموشکین نەفەسی بۆ دیدەبازی\n\n\nفەڕڕاشی قەدەمتە بادی شەب خێز\nلەو جێیە بەجێ دەبێ نیازی\n\n\nعاشق بە ڕوخی ئەتۆیە مەحموود\nبەو نەشئەیەوە کە وەک ئەیازی\n\n\nتەوسیفت ئەکەن جگە لە فایق\nمیسری و عیراقی و حیجازی\n\n\nسەر هەڵبڕە ڕووت ببینم ئەمڕۆ\nبا خوێنی منت نەیێتە ئەستۆ\n\n\nمەدحێکی وەهات ئەگەر لەبەر بێ\nدەرحەق بە گوڵێکی موعتەبەر بێ\n\n\nگەر خوێندتەوە بە لەهجەیی خۆش\nحەققە دەهەنت کە پڕ شەکەر بێ\n\n\nبیخوێنەوە تۆ بە لەحنی داوود\nگەردن کەچە گەرچی شێری نەڕ بێ\n\n\nبەم حاڵەوە خۆشە لام بە قوربان\nپێت چەند قسەیێ خراپ و شەڕ بێ\n\n\nوا عومری عەزیز نەماوە زۆری\nبادی ئەجەڵم نزیکە بەر بێ\n\n\nفایق ئەڵێ نوێ ببێتەوە عومر\nئەو شۆخە بە عیشوەوە ئەگەر بێ\n\n\nسەر هەڵبڕە ڕووت ببینم ئەمڕۆ\nبا خوێنی منت نەیێتە ئەستۆ\n\n\nئاساری گوڵانی نازەنینە\nئەم خەندە لەبیی و پێکەنینە\n\n\nئەم عیشوە بە نازکیی بەدەنتە\nیاخو ڕەوشی غەزالی چینە\n\n\nنەشئەی جلوبەرگی ئەتڵەسیتە\nیا لەنجەیی حووری سەر زەمینە\n\n\nئازاری لەشم زیاد نەکەن لێم\nزاماریی جەرگ و سۆزی سینە\n\n\nئەو شۆخە ئەگەر ببێتە باعیس\nچاک بوونەوەی ئەم هەموو برینە\n\n\nفایق بە دڵ و دەروون ئەڵێ پێت\nماشەڵڵا لە یادی ئەو نگینە\n\n\nسەر هەڵبڕە ڕووت ببینم ئەمڕۆ\nبا خوێنی منت نەیێتە ئەستۆ\n\n\nئەم شەوقە بەرەی جەمالی تۆیە\nئەم زەوقە خەیاڵی خاڵی تۆیە\n\n\nئامینە کە فاتیحەی کیتابم\nتا غەمزەیی چاوی کاڵی تۆیە\n\n\nڕاستە کە قەدی سەر و سنەوبەر\nوەک عەرعەری نەونیهالی تۆیە\n\n\nتاقانەیەکی لە باغی گوڵدا\nبولبول بە سەحەر بیلالی تۆیە\n\n\nوەستاوە بەرەو ڕوخت هەمیشە\nتالیب بە شنەی شەماڵی تۆیە\n\n\nفایق کە مەلوول و ماتە دایم\nهەر مونتەزیری ویساڵی تۆیە\n\n\nسەر هەڵبڕە ڕووت ببینم ئەمڕۆ\nبا خوێنی منت نەیێتە ئەستۆ\n\n\nبێ شوبهەیە من کە جان نیسارم\nپەروانەیی تۆیە قەلبی زارم\n\n\nتەووافی حەرەمتم ئەر قەبووڵ کەی\nڕاغیب بە چەمەنتم ئەی نیگارم\n\n\nمەستانە سیفەت لە وەسفی تۆدا\nگەه کەبکم و گەه وەکو هەزارم\n\n\nسەد شوکری خودا لە لوتفی تۆوە\nدوڕڕ و گەوهەرە یەغانی بارم\n\n\nگۆشەی نەزەرت ئەگەر لە من بێ\nئیکسیرە لەبۆ غوباری نارم\n\n\nمەئیووس نییە فایق ئەی پەرێ ڕوو\nبۆ مەرحەمەتت ئومێدەوارم\n\n\nسەر هەڵبڕە ڕووت ببینم ئەمڕۆ\nبا خوێنی منت نەیێتە ئەستۆ\n\n\nئۆخەی ڕەوشم تەریقی عەشقە\nدۆزینەوەیی حەقیقی عەشقە\n\n\nئەم فیکرە کە لەش ئەخاتە جونبوش\nتەئسیر و نەوەی دەقیقی عەشقە\n\n\nموسلیم کە بچێتە ناو جەهەننەم\nمەتروودە تەواو تەریقی عەشقە\n\n\nوەک شەمعی قەنەر بە شەو ئەسووتێ\nچۆن عالەم ئەڵێن غەریقی عەشقە\n\n\nکەی بێ لە قیامەتا بڵێن پێم\nئەمڕۆژە ئەمەش فەریقی عەشقە\n\n\nوەک نالی و سالم و وەفایی\nفایق کەمەکێ حەریقی عەشقە\n\n\nسەر هەڵبڕە ڕووت ببینم ئەمڕۆ\nبا خوێنی منت نەیێتە ئەستۆ"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "بایەکی بەیانی", "poem_description": "", "poem_text": "فیدات بم بایەکەی وەختی بەیانی\nلەگەڵ تۆ خۆشە لای من زیندەگانی\n\n\nکەژ و دەشت و چەمەن ئەبڕی لە ناکاو\nلە پیرمام و لە قۆپی و مێرگەپانی\n\n\nگەهێ قەندیل ئەچی گەه دەوری سوورکێو\nسەرەو ژوور جار بەجار لای گۆڵی وانی\n\n\nوڵاتی کوردەواری ڕاگوزەرتە\nبەسەربەستانە مەشغووڵی گەڕانی\n\n\nبەیانیان من خەریکی گا، مەڵاسم\nلە ژوور سەرمی وەکو ئاواتی گیانی\n\n\nلە سۆزەی فێنکت وا دێتە بیرم\nئەڵێی هەستە ئەگەر پەستی ژیانی\n\n\nغوباری ناو لەشت دەرمانە بۆ من\nپەڕی سیمورغە بۆ نەرم و نیانی\n\n\nلە کاتێکا خەواڵووم خۆڵی چەند جێ\nلە چاوم کە کلێکە ئەسفەهانی\n\n\nبە بۆنی ئەو وڵاتانەش کە دیوتە\nبهەنوە مێشکم ئەی هاوڕێی نیهانی\n\n\nئەگەر تۆ ئەم نیازەم جێبەجێ کەی\nمنیش پەیمان ئەکەم ڕاست و ڕەوانی\n\n\nبەچاوی کاڵ و لێوی ئاڵ و خڕخاڵ\nئیتر تەفرە نەخۆم وەک نانی نانی\n\n\nبەچیهرەی یار و عیشوەی دڵ نەبەستم\nبەخەندە پێ بکەنم تۆش پێ بزانی\n\n\nشەوی وەسڵی بنێمە عاستی پشت گوێ\nبەعەشقی یار نەچێژم شادمانی\n\n\nسەرم تەرخان بکەم بۆ دەردی هۆزم\nدڵم جۆش دەم بەعەشقی نیشتمانی\n\n\nفیدات بم بایەکەی وەختی بەیانی\nلە کوێی هەڵکە. وەرە هاوڕێی نیهانی"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "دەنگێکی غەیب", "poem_description": "", "poem_text": "لەبن شاخێکەوە دەنگێ بەزاری\nئەهاتە گوێم بەشێوەی هۆزی ئاری\n\n\nبەسۆزێکی دەروون ئەیوت برا گەل\nچ خۆشە یەکیەتی بۆ کوردەواری\n\n\nچ خۆشە دۆستی بەینی عەشایەر\nلوڕ و قەڵخانی، جاف و بەختیاری\n\n\nنە وەک ئاژاڵی یەک تاڵان بکەن شەو\nلە خوێنی یەکترا ببنە تەتاری\n\n\nوتم هۆ هۆ فریشتەی بن چیاکە\nقسەت زۆر جوانە بۆ ئامۆژگاری\n\n\nبەڵام ئەو تۆوی جەهلەی وا لە کوردا\nچرۆی سەوزە لە لادێی و لە شاری\n\n\nبەسیچکان و بەمازوو تێ شکاوین\nعیلاجمان ناکرێ وا زوو بەیاری\n\n\nئەگەر خۆمان بزانین هیچ نەزانین\nئومێدی یەکیەتیمان دێتە دیاری\n\n\nنەقەڵخانی ئەچێ بۆ باوەجانی\nنە جاف و تاڵەبانی دێنە لاری\n\n\nنە شاری دەست و پێی لادێیی ئەبڕێ\nنە لادێیی ئەچێتە پێستی شاری\n\n\nنە ناکۆکی ئەبێتە گونکی سەر دڵ\nنە کینەی دڵ ئەمێنێ کاروباری\n\n\nبڵێم چی خۆبەخۆی یەک زۆر خراپین\nبەوێنەی خوێنە خوێن بۆ نالەباری\n\n\nئەگینا پیاوی زانا تێ ئەگا زوو\nکە خۆشە یەکیەتی بۆ کوردەواری"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "مەناڵە ئەی دڵ ئارامت ببێ شێرانە تا ماوی", "poem_description": "", "poem_text": "مەناڵە ئەی دڵ ئارامت ببێ شێرانە تا ماوی\nلە پێناوی نیگارا کۆتەیەکیان گەر لە پێ ناوی\n\n\nهەزاران چاو و ڕاوت لێ بکەن قەت سڵ مەکە بۆ عەشق\nبەچاوێ ڕاوکراوی تا بمێنی حەپس و گیراوی\n\n\nبڕۆ هەر هۆگری ئەو شۆخەبە ئەو چاوە مەستانە\nمەترسە هیچ لە تانەی خەڵق و کردەی چەرخ و بەدناوی\n\n\nوەکو بیری من ئەمڕۆ وردە خاڵی دەوری گۆناکەی\nوەکو هەڵبەستەکانم ڕێکوپێکە قەددی لاولاوی\n\n\nئەگەر هات و لە یادی لابدەی سەبر و سوباتت کوا\nلە عەشقی دولبەرا بێت و نەسووتێی دیارە خرفاوی\n\n\nلە زمناکۆ بەخوڕ فرمێسک بڕێژە ساف وەکو سیروان\nبەناڵەش ئەم کەژە پڕکە لە دووریی پەرچەمی خاوی\n\n\nئەگەرچی بێ وەفایە ئەو نیگارە دائیما بۆ تۆ\nبەڵام تۆ شێوەیی سیدق و وەفا گەر بەرنەدەی پیاوی"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "وەتەن تۆ مەکانێکی فەخری دیاری", "poem_description": "", "poem_text": "وەتەن تۆ مەکانێکی فەخری دیاری\nوەتەن تۆ نیگارێکی سەرمایەداری\n\n\nوەتەن تۆ گوڵێکی ئەنیسجی حەیاتم\nوەتەن تۆ نیشانی بێ قەراری\n\n\nوەتەن تۆ نەمامی لە باغی جیهانا\nوەتەن تۆ ئەمیرێکی دار و دیاری\n\n\nوەتەن تۆ ئومێدی هەموو لاوی کوردی\nوەتەن تۆ مەقامێکی فەزڵ و شیعاری\n\n\nوەتەن تۆ هەناوی من و دڵفڕێنی\nوەتەن تۆ مەکانی شەهیدانی زاری\n\n\nکەسێ قەدری تۆی لا نەبێ بێ دەماغە\nبە ئابوهەوات جێگەیی ئیفتیخاری\n\n\nلە وەسفی تەبیعەت زوبان لاڵە فایق\nحەقیقەت بەهەشتێکی مەنزووری باری"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "بە یادی ئەسیرییەوە", "poem_description": "", "poem_text": "ئەی خودایە من لە تۆ ئەلتاف و ئیحسانم ئەوێ\nدەفعی جەهلی میللەتی کوردی پەرێشانم ئەوێ\n\n\nبۆ هەژاریی کوردەواری وا پڕاگەندە و زەبوون\nیەکیەتی و سەربەستیی و ئەخلاق و ویجدانم ئەوێ\n\n\nتا نەمێنێ باری جەهلی فەردی میللەت یەک بەیەک\nڕێگەی ڕاست و حەقیقەت، عیلم و عیرفانم ئەوێ\n\n\nلەم جەوانانە کەوا هاتوونە سەر ڕووی نیشتمان\nچەرچل و ڕوزفلت، ئەتاتورک و ڕەزاخانم ئەوێ\n\n\nچونکە وابێ نەشئەیە خاکی وەتەن، پڕ زیللەتە\nزەمزەمەی فەسڵی کەریم خان، دەوری بابانم ئەوێ\n\n\nدەردی کورد زۆر بێ دەوایە باعیسی فەوتاندنە\nئەی خودایە بۆ دەوای ئەم دەردە، دەرمانم ئەوێ\n\n\nئەی ڕەفیقان گشت وەرن هەوڵێ بدەین تا سەرکەوین\nلاوی زیرەک، کوڕی ئازا، شێری مەیدانم ئەوێ"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "موعەللیم خوێندنم با هەر موتاڵای حوسنی لەیلابێ", "poem_description": "", "poem_text": "موعەللیم خوێندنم با هەر موتاڵای حوسنی لەیلابێ\nسعووباتی حینسابی نازەنینم ئێستە حەل نابێ\n\n\nلە دەرسی عەشقی ئەودا ئێستەکە مەشغووڵی ئامینم\nکەچی لای تۆ ئەبێ دەرسم لە نووکی فاتیحادا بێ\n\n\nلە سەفحەی لەوحی ڕەش ناگەم ئیتر لێم مەگرە سا قوربان\nلە شاگردانی دانانم موتاڵام لەوحی بەیزا بێ\n\n\nبەلوتفی ئەو نیگارە سەبری مافاتم ئەبێ ئیمڕۆ\nئەگەر سەفحەی ڕوخی مەنزووری بەندەی بێ سەروپا بێ\n\n\nکە دیم ئەو شۆخە زوڵفی گرژ و لوولە و مایلی عیشوە\nوتم مەحبووسی زیندانە گەدا بێ یان شەهەنشا بێ\n\n\nوەرە قوربان ئومێدم ڕەحمی تۆیە مەرحەمەت فەرموو\nهەتا کەی قەلبی میسکینم لە وەسڵی تۆ تەوەللا بێ\n\n\nڕەزا نابێ دڵم بەم حیشمەتی دنیایە بێ ئێوە\nدەسا فەرموو بە میوانی دڵم وا وەختە شەیدا بێ\n\n\nلەبەر کەم تالیعی دوورکەوتەوە لێم تەلعەتی پاکت\nئەمان یاری وەفادار ڕێ نەدەی دڵ خوار و ڕیسوا بێ\n\n\nدەوای دەردی دڵی فایق بە وەسفی تۆ ئەبێ قوربان\nئەبێ بۆ ئینتیزاری مەقدەمت دائیم موهەییا بێ"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "هاوار", "poem_description": "", "poem_text": "ئەی برا کوردەکانی ئاوارە\nعەرزی ئێوە ئەکەم ئەم ئەفکارە\n\n\nلە کوڵی دڵمەوە بەسۆزی جگەر\nدێتە دەر ئەم سەدایی هاوارە\n\n\nبا هەموومان لە خاکی کوردستان\nڕێک بخەین کۆمەڵێکی غەمخوارە\n\n\nغایەمان ئیتتیفاقی خۆمان بێ\nمیر و ئاغا غەنیی و بێ یارە\n\n\nیەکدڵ و یەکزوبان و ئازابین\nبۆ تەرەققیی وڵاتی بێچارە\n\n\nئەی براکانم، ئەی عەزیزانم\nدڵ لە داخی وەتەن بریندارە\n\n\nعەسری بیستەم جیهانی ڕۆشن کرد\nکەچی بۆ ئێمە وەک شەوی تارە\n\n\nعەیبە چاومان لە خوانی خەڵقی بێ\nبۆ مڵ و مووشی نەفسی بێکارە\n\n\nئەجنەبی فائیدەی نییە بۆمان\nبەڵکو وەک ئەژدەهای بریندارە\n\n\nکورد لە سایەی کەسا بەپیاو نابێ\nکێ بەتەنگ کێوەیە ئەوەش دیارە\n\n\nئێمە خۆمان ئەگەر مونەووەر بین\nتێ ئەگەین دەورمان هەموو مارە\n\n\nسەد ئەسەف بۆ هەموو بەجێ ماوین\nسەد ئەسەف بووینە پیاوی ئەو خوارە\n\n\nچەندە ناخۆشە لام نە نیمانە\nنە حکوومەت، نە شاهی خونکارە\n\n\nچەندە ناخۆشە لام لە گوێم نایە\nدەنگی تۆپ، گرمەگرمی تەییارە\n\n\nئەوە بۆ چ والە ئێوە قەوماوە\nجاهیل و دوودڵی حوکمدارە\n\n\nوەرن ئەی لاوەکان دەخیلتان بم\nدڵی میللەت هیلاک و بیمارە\n\n\nزووبەزوو عیللەتی تەداوی کەن\nوەک پڕۆفسۆر کە لەش ئەکا چارە\n\n\nگەر نەجاتی نەدەن، ئەوا ئەمرێ\nئەم وڵاتە عەزیز و نازدارە\n\n\nوەرن ئەی لاوەکانی کوردستان\nپشتیوانمان خودایی جەببارە\n\n\nسەربەخۆیی بخەینە بەرچاومان\nیەک کەوین هەر کەسێ کە هۆشیارە\n\n\nجەژنی میللی نزیکە بۆ ئێمە\nنەک بەگوفتار، ئەویش بەڕەفتارە"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "دلبەرێکی خۆوڵاتی ئێستەکە دڵدارمە", "poem_description": "", "poem_text": "دلبەرێکی خۆوڵاتی ئێستەکە دڵدارمە\nبۆیە دڵ پڕ سۆزم و جار جار بەدەم هاوارمە\n\n\nمن ئەگەر لەو تەلعەتەی ئیلهامی ڕۆحانیم نەبێ\nچۆن خەیاڵی فیکری بیکر و کەڵکەڵەی ئەشعارمە\n\n\nوەی چ عەییارە هەزار مەکری لەژێر سەردا هەیە\nگاه دڵ دز گەه بەعیشوە لابەری ئازارمە\n\n\nچاوی بازی هەر بەچاوبازی خەریکی فیتنەیە\nلەعلی لێویشی ئەزانم وەک مەیی سەر شارمە\n\n\nحەز ئەکەم تێر سەیری چاوی کەم بەڵام مورغی دڵم\nدێتە لەرزە و پێم ئەڵێ هاوار ئەوە شمقاڕمە\n\n\nنەوڕەس و نەوپێگەیشتوو، دەم بەخەندە، بێ ڕەقیب\nشەرم ئەکا چونکە یەکەم نازدارەکەی ناو شارمە\n\n\nزۆر دەمێ بوو وێڵی شۆخێکی وەها بووم سەد شوکر\nتازە وا دۆزیمەوەمن عاشق و ئەو یارمە\n\n\nبۆ یەکەمجار ئەو بوو دەرگای مەیکەدەی لێ کردمەوە\nمەی گوساریی عەشقی هەر لەوساوە پیشە و کارمە\n\n\nهەر ئەویش بتخانەیی فێرکردم و لای دام لە ڕێ\nتاکو ئێستاش جوانپەرستی شوهرەیەکی دیارمە\n\n\nداخی داخان زوو بەجێی هێشتم بەتەنیا مامەوە\nخەڵکی گۆڕ و من ژیانم جێگە گۆڕەوشارمە\n\n\nوا بەناچاری و زەبوونی یادی بۆتە دلبەرم\nشەرتە کردوومە و خەیاڵی دائیما وادارمە"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "دیوجامە", "poem_description": "", "poem_text": "---------- دیوجامە\nدینداری فەخری هەموو ئیسلامە\n\n\nپیاوەتی ئیشی هەموو دنیایە\nئازایی پیشەی گەلی ئەقوامە\n\n\nچین ئەو شتانەی پیان ئەنازیت\nچین ئەو ئیشانەی لای تۆ تەمامە\n\n\nکێن ئەو پیاوانەی فەخری ئێوەبن\nقوربان ئەو فەخرە بۆ خاس و عامە\n\n\nفیکرێکی بۆشە وەحدەی عەرەبی\nموعاوەنەتی ئێمە حەرامە... \n\n\nئێمە دراوسێ و براو هاوگیانین\nبۆچی مەهتوکین سەیرمان حەرامە\n\n\nکوردی عێراقی لە برسا ئەمرێ\nمووچەش بۆ میسر و یەمەن و شامە\n\n\nوریای خۆتان بن دنیا ئەگۆڕێ\nنەتانبیستووە تاسی حەمامە\n\n\nئێوەش وەک تورک دەربەدەر ئەبن\nڕۆژی ڕووناکتان زۆر کەم دەوامە\n\n\nبەتلی لی لی بە چەپڵە ڕێزان\nدواتان ئەکەوین خەیاڵتان خامە\n\n\nدێنەوە بەغدا بۆ خۆ هەڵکێشان\nبۆ ئەو ئیشانەش کە زۆر بێ تامە\n\n\nفەلەکتان ڕۆیی و موڵکیشتان ئەڕوا\nهۆش پەیاکەن چاکە بۆ نامە\n\n\nچاکەتان ببێ ئێمە دڵپاکین\nبۆ بەدی چاومان لە ئینتیقامە"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "پەیامێک بۆ یار", "poem_description": "", "poem_text": "دەمت کە غونچەیە چاو نێرگس و ڕوخت لالە\nدڵێ کە عەشقی ڕوخی تۆی نەبێ کەڕولاڵە\n\n\nزوبان لە وەسفی قەدت دائیما تەڕ و پاراو\nسەرم لە عەشقی جەماڵت بەڕۆژ و شەو قاڵە\n\n\nنەوەک دڵم بەخوا گیانە گیانی شیرنم\nلە دەوری شەمی ڕوخت وەک پەپوولە عەوداڵە\n\n\nئەگەر بەچاوی حەقیقەت نەزەر بکەی لە لەشم\nبەشوعلەیی ڕوخی تۆ خۆت ئەزانی زووخاڵە\n\n\nخەیاڵی تۆ لە دڵی دام بەجارێ ئاگری گرت\nدڵم سەبوورە، سەرم پڕ سوروورە بەم حاڵە\n\n\nچ بێ وەفای و جەفات چەندە زۆرە ئەی نازدار\nئەوی کە عاشقی تۆ بێ زەلیل و پاماڵە\n\n\nمەنازە بەم هەموو حوسنە وەفات ببێ چاکە\nهەتاکو عاشقی خۆت ڕوو نەکاتە سەر ناڵە"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "لە حەسرەتی قەدەمی بەهار گوڵی وشکی ئەرز ژیایەوە", "poem_description": "", "poem_text": "لە حەسرەتی قەدەمی بەهار گوڵی وشکی ئەرز ژیایەوە\nلەبی غونچە و گوڵی یاسەمین بە قدوومی بەهارە گەشایەوە\n\n\nبە تەبەسسومی ڕوخی نازەنین کەژی خەفەت و مەرارەتی دڵ\nوەکو بەفری شاخە بڵندەکان بە هەتاوی بەهار دەتوایەوە\n\n\nکەڕەتێ لە چەمەن نەزەرم ئەکردە گوڵ و لە بولبول و عیشقیان\nهەچی بولبولە لەباتی گوڵان بە تەغەننییان ئەخولایەوە\n\n\nچ مەنازیرێکی عەجەب لەتیفی هەبوو لە بەری بەیانییا\nقەدی گیا بە چەشنی ڕوو زوڵفی یار بە نەسیمی سوبح ئەگەشایەوە\n\n\nبە نیگای سرووری شەواهید و تەبەسسومی لەبی ئاڵی دۆست\nکەمەری ئومێدی ڕەقیبی بەد وەکوو جیم و نوون ئەچەمایەوە\n\n\nلە بەهاری پڕ فەرەح و سرووری وەها کە عالەم بێ غەمە\nبەشی من کە فایقی زێوەرم لە غەمی زیاد چ نەمایەوە"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "لە عەشقی یار و دەس لەملانی تۆیە", "poem_description": "", "poem_text": "لە عەشقی یار و دەس لەملانی تۆیە\nلە باسی لێو و چاوی جوانی تۆیە\n\n\nلە بادەی دەست و خۆبادانی تۆیە\nلە شیعری عاشقی و دانانی تۆیە"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "پیاوەکانمان لە ساڵی ١٩٤٢دا", "poem_description": "", "poem_text": "لەم شارەدا گەلێکی بەناوی وەها هەیە\nبێجگە لە خانوو، پارەی زۆری لەلا هەیە\n\n\nهەر مەجلیسێ بچێ بە گەش و فش ئەچێتە ژوور\nلەو ژوورەدا بەرامبەری ئەو گیان فیدا هەیە\n\n\nبۆ باسی واریداتی زەوی و زار و موڵک و دێی\nزارێکی گورج و هۆشی ئەرەستۆی لەلا هەیە\n\n\nباسی وڵات و مەنفەعەتی نیشتمان بکەی\nڕوو گرژ ئەکات و هەندێ قسەیشی لە دوا هەیە\n\n\nمەئمووریەت مونافەسەیە لای خەیاڵیان\nزوو ئەچنە ژێری گەرچی لەوەشدا سزا هەیە\n\n\nسواڵکەر لەوانە پارەی هیچ وەرنەگرتووە\nخۆشیان ئەکەن بەگەورەیی میللەت هەتا هەیە\n\n\nوەک ماڵی زۆرە فیکری بڵندی لەلا نییە\nدەربەست نییە، لە پاشملە، جوێن یا سەنا هەیە\n\n\nتووتی لەوانە زیاتر ئەزانێ بەگفتوگۆ\nچونکە وەڵامی پیاوی گەدای خوا بدا هەیە\n\n\nئاه ئەی وڵاتی بێکەس و بێ پیاوی ژیر و چاک\nپیاوت نەماوە خزمەتی تۆ ئێستە کوا هەیە\n\n\nتوخوا مەڵێن ئەمانە لە کوردن لەبەر ئەوەی\nکورد پوولەکی نەبوون و، دەسی بۆ سەخا هەیە\n\n\nئەم دەستەیە نە چاکە ئەزانن نە پیاوەتی\nبۆ خۆی و پارەیان بەخودا ئینتیها هەیە\n\n\nئەو پیاو و ناو و دەوڵەتە ئەمرن بەیەک کەڕەت\nئیشێکی وای نەکردووە ببیەم بەجا هەیە\n\n\nئەی کاسبی حەبیبی خودا بۆچی غافڵی\nنامەرد بزانە دەور و خولت زۆر گەدا هەیە\n\n\nدەستێ بدە لە باخەڵی پڕ نۆت و پارەکەت\nباربووی هەژار بەخێری حەجی ماڵی خوا هەیە\n\n\nشەو تا بەیانی مەستی هەزار ڕەنگ تەعام ئەخۆی\nزۆریش لە خانەیا، نە کولێرە و نە چا هەیە\n\n\nدەس گرتنێکی بێکەس و هاوسێی نزیکی خۆت\nجوان چاکییە و لە لای خوداشت جەزا هەیە\n\n\nئیمڕۆ ئەگەر موعاوەنەتی قەومەکەت نەکەی\nسبحەی کە مردی عالەمێ دڵخۆشە وا هەیە\n\n\nهەستە مەوەستە چاکە لەگەڵ هاوزوبان بکە\nشان و شەڕەف لە خزمەتی بێ دەست و پا هەیە\n\n\nئەو وەختە پیاوی خزمەتی میللەت بکەی بەماڵ\nوەرنە لە ڕێی وتاری زلا چەند خەتا هەیە\n\n\nئیشێ بکە کە سوودی هەبێ بۆ وڵاتەکەت\nتا خەڵق بڵێن فڵانە کەسیش وەک پەنا هەیە\n\n\nبەم ماڵ و سەروەتە دڵی بێ دەس بخەیتە دەس\nبۆ گۆڕی تەنگ بەچەشنی تەلی کارەبا هەیە\n\n\nئەو جێیە بەرزە تۆ هەتە، حەیفە سەخات نەبێ\nخۆشت ئەزانی قەدری سەخی چەشنی شا هەیە\n\n\nئێستا کە فرسەتە بتەوێ یارمەتی بدەی\nمیللەت نەخۆشە پارەکەشت وەک دەوا هەیە\n\n\nهەر چاوەڕوانی ئێوەنە بێدەسەڵاتەکان\nتوخوا بڵێن دە وەرنەوە ئیمڕۆ عەتا هەیە\n\n\nکاکە ئەگەر ئەمانە لەلات زەحمەتە وەرە\nڕەحمێ بکە بە میللەتی خۆت وەک غەزا هەیە\n\n\nبەس ئیحتیکاری گەندم و جۆ و شەکر و چا بکە\nبەس نرخی شت بگۆڕە کە شەڕ دوورە تا هەیە\n\n\nبازاڕی تۆ هەناوی هەموو میللەتی بڕی\nلەو خەنجەرەی تیجارەتە سەد ڕەنگ سەدا هەیە\n\n\nچیت کرد لە چیت و خام و بلووری کە وا نەما\nیا خوێنی قەومەکەت ئەمژی تا هەرا هەیە\n\n\nکووتاڵەکەت بەدەنگی تەلێ نرخی زیاد ئەکەی\nخولیای لۆرتیت و لەسەرتدا هەوا هەیە\n\n\nگوێ ناگری لە وەعز و نەسیحەت کە موسلیمن\nبێ ڕەحم و خائینی زەرەرت ئاشکرا هەیە\n\n\nبۆ نەفعی خۆت حەیاتی وڵاتێ ئەخەیتە مەرگ\nنرخ دائەنێیت و بانگیش ئەکەی هەی غەلا هەیە\n\n\nچی بکەم دیارە موستەحەقی لەعنەتی بەشەرع\nچاری غەلام لە ڕەحمەتی ئێزەد ڕجا هەیە"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "فەیەزانێکی ئاوی زێ", "poem_description": "", "poem_text": "چلەی زستانە بۆیە ئاوەکەی زێ ڕەنگی گۆڕاوە\nبەشێکی ئاوی بارانە و بەشێکی گەیشی بەفراوە\n\n\nشەپۆڵی پڕ تەوژمی دار ئەهێنێ، شێخەڵ ئەڕمێنێ\nبەمیقیاسێ کە نووسراوە ئیتر ئەم زێیە هەستاوە\n\n\nچ هەستانێ لە ئەهلی ئێرە بووەتە ڕۆژەکەی تۆفان\nکەڵەک ناوێرێ خۆی دەرخا نەهەنگێکی لەبەر چاوە\n\n\nمەگەر ماسیگر ئەمجا بچنە ناو گۆم و قەراغ زەلکاو\nئەگینا ئاو ئەیانبا چەند کەسی بەو جۆرە قووت داوە\n\n\nخەتەر نووسین خراپە با نەشێوێ شارەکەی بەغدا\nبڵێن شوکری خوداکەن مەنفەعەت بۆ بەسرەو و فاوە\n\n\nبەڵێ ئەم جونبوشە هەر پێشڕەوی سەیلی بەهارانە\nئەناڵێنێ ئەگرمێنێ ئەڵێی شێرێکی ناوداوە\n\n\nزەمینی دەوروپشتی سەوز و شینە هەروەکو گوڵشەن\nهەڵۆ لە لووتکە شاخی بەردەمی هێند گوژمی لێداوە\n\n\nئەگەر ئەم دێیە لێرە باربکەن هەقیانە لام چونکە\nلەبۆ خانوو دەر و دیوار پڵنگێکی بەشاڵاوە\n\n\nتەدابیری حەساری مەحکەمی پێ ناوێ بێ سوودە\nشەو و ڕۆژ جەیشی جەڕڕاڕی لەهەر چوار لاوە کێشاوە\n\n\nلە مەنشەء گەر دەپرسن چونکە ئاوی شاخی خۆمانە\nزەرەر نادا لە عالەم بەڵکو نەفعی لێ بەجێ ماوە\n\n\nفیدات بێ گیانی شیرینم وەتەن لەو خاکە ڕەنگینە\nشەتی زێ هەر بەدار و گیایەکەی باغێکی داناوە\n\n\nهەموو ئێوارە تێر سەیری بکەم هێشتا کەمە بۆ من\nنەزەرگاهی تەبیعی ئاوی نیلی خستە ئەولاوە\n\n\nگەهێ سوورە وەکو دوو چاوی عاشق پڕ لە خوێناوە\nگەهێ ئاڵۆزە وەک چاوی نیگاری تازە هەستاوە\n\n\nزەمانێکە لەسەر ئەم ئاوە بەزم و کەیف ئەکەم بۆ خۆم\nلەمەولا زۆر ئەترسم ئەمری نەقڵم بێ لە بەغداوە"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "تەماشایەکی زەمانە و ئەهلی زەمانە", "poem_description": "", "poem_text": "کردەی زەمانە بردەیی لاوچاکی تیا نییە\nدوون پەروەرێکە ڕاست و ڕەوانی لەوا نییە\n\n\nوەک پایەبەرزی ئێستە بەنووکی قەڵەم نییە\nئیقباڵ و دەوڵەمەندی بەڕەنج و دوعا نییە\n\n\nکاکە بەنان و خوانی زەمان دەسخەڕۆ نەبی\nنانێکی ئەو قڕانێ ئەکا بێ بەها نییە\n\n\nوا چاکە تێک نەچیت و هەوات بەرز نەبێ برا\nوەختێ سەرت بخاتە سەما بێ تەما نییە\n\n\nدڵ ڕاگرە خەریکی خراپە و بەدی مەبە\nگیان با نەبێ نموونەی ئیشت فەنا نییە\n\n\nنامرێ ئەو کەسەی کە چاکەی جێهێشت لەسەر زەوی\nمردوو کەسێکە کردەوە و ئیشی چا نییە\n\n\nپەردەی زەمانە سەیرە لە فیکر و لە سینەما\nوێنەی شریت و دیمەنی ناو سینەما نییە\n\n\nدوێنێ ڕەزا ڕەزایی چ سووک بوو بەتاجەوە\nئیمڕۆش ڕەزای چ قورسە کە دوو ڕۆژە شا نییە\n\n\nڕەنگێکی ڕشتووە فەلەک ئەمڕؤ بەعالەما\nناچێتەوە چ بڵحە ڕەش و پیسی وا نییە\n\n\nچاکە نەماوە عەهد و وەفا بووەتە گفتوگۆ\nهەرکەس ئەبینی بێنە ئەڵێ جارێ ها نییە\n\n\nعالەم ئەبینی هەڵپەیەتی و پارە مۆڵ ئەکا\nتێربوون نەماوە، سواڵکەری ئێستە گەدا نییە\n\n\nزۆرن لەوانە باخەڵی پڕ قەرز ئەکا بەڕۆژ\nچاو برسێتی لە چاوی ژن و پیاو جیا نییە\n\n\nئای چەند برا و برادەری گیانیت هەیە کە بووت\nپارەت نەبێ برادەریی و مەرحەبا نییە\n\n\nهاوخوێنی خووەتە داوی وەهات بۆ ئەنێتەوە\nتیا دەرنەچی بزانە براتە، برا نییە\n\n\nباوەر مەکە بەخزم و کەس و دۆستی دڵفڕێن\nتەنگانە بێتە پێشەوە خزمت لەلا نییە\n\n\nتا شک بەرن بەڕاست و چەپا ماڵەکەت ئەخۆن\nکاتێ نەبێ لە دوور و نزیک ئاشنا نییە\n\n\nباوک مناڵی خۆی بەکەری سوخرە دائەنێ\nئەولادەکەش لە عاستی ئەوا بێ هەرا نییە\n\n\nچاکیان ئەناسم ئەهلی زەمانە لە خیلقەتا\nهەر چاوەڕوانی چاکەیەکم ڕووبدا، نییە\n\n\nئەو پیاوە کوانێ دەستی سەخای عالەمی ئەگرت\nئینسانی ئێستە شەرمی لە خەڵق و لە خوا نییە\n\n\nهەر فیتنەیی و درۆیە لە بەینی ئەم و ئەوا\nدڵسۆز نەماوە سێبەری عەدل و وەفا نییە\n\n\nوا چارەنووس کە ئێمەی نووساند بەناسەوە\nجارێ چوو چارەی لە دەسی تۆ و منا نییە\n\n\nتف لەم ژیانە چونکە وەها دێ و بەسەر ئەچێ\nتف لەم جیهانە جێگەی عەیش و سەلما نییە\n\n\nلەم چەرخی بەدڕەوشتە خودایە هەزار ئەمان\nئەم ڕێیە چەوتە ڕێگەی ئەهلی هەوا نییە\n\n\nفایق دەخیلە تووشی تەڵەی دەهری دوون نەبی\nڕەحمی بەکەس نەکردووە، بۆ تۆش وەها نییە\n\n\nچاک بە و ڕەفیقیی ئەهلی زەمانە مەکە و بڕۆ\nڕۆژێکە کەس نەماوە بڵێن بێ خەتا نییە"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "کە سەیری کورد ئەکەم وا تێ ئەگەم کوردێکی خنکاوە", "poem_description": "", "poem_text": "کە سەیری کورد ئەکەم وا تێ ئەگەم کوردێکی خنکاوە\nبە دوو کەس کوشتوویانە و ناشتوویانە و خوێنی فەوتاوە\n\n\nئەگەر باوەر ئەکەن ئەی هۆزەکەم لای من بەبیری خۆم\nلەپڕ دێتە دەرێ لەو گۆڕە ئێستەش گیانی تیا ماوە\n\n\nدەسە و خەنجەر لەپڕ هەڵمەت دەهێنێ هەروەکو زیندوو\nڕووەو دوژمن ئەچێ غەدری لەمەوپێشی لەبەر چاوە\n\n\nئەگەر هۆشی لە سەردا بێ ئەزانێ دوژمنی کێیە\nهەقی خۆی لێ بسێنێ وەک ئەوان کردیان لە دوو لاوە\n\n\nدەسا کوردینە تا فرسەت لە دەستایە و نەکوژراون\nلەگەڵ یەک یەک گرن دوژمن هەزاران داوی داناوە\n\n\nگەهێ کوشتن گەهێ یەخسیر گەهێ هیجرەت گەهێ زنجیر\nگەهێ سێدارەو و تۆپ و تفەنگی بۆت حەشار داوە\n\n\nلە ئاگری داغەوە کوشتاری تۆیە تاکو لورستان\nسەر و ماڵ و وڵاتت لای ئەم و ئەو بڵقی سەر ئاوە\n\n\nئەمە حاڵی وڵاتی کورد و کوردستانە شەو تا ڕۆژ\nکەچی گەورە و بچووک کەمتەرخەمن بەم حاڵە شێواوە\n\n\nوەرن ورد تا درشت هەروەک برا بین دەست لە دەستا بین\nلە پێناوی یەکا سەر دابنێین هێزمان هەتا ماوە\n\n\nوڵات ئاوا بکەین، پێشڕەو چرای عیلم و مەعاریف بێ\nسەناییع فێر بین ئەوسا ئەڵێن کورد خاوەنی ناوە\n\n\nهەتا ئێمە لە جەهلا بین عەدوومان هەر لە شەوننایە\nمەعاریفمان ببێ دوژمن بەدەستی ئێمە کوژراوە"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "ئەو جێیەخۆشە ناوی بەرزانە", "poem_description": "", "poem_text": "١ئەو جێیەخۆشە ناوی بەرزانە\nمەڵبەندی کورد و جێی سەر بەرزانە\nقەڵای کورد زوبان\nچاوی نیشتمان\nبۆ کورد پشتیوان\nخوێنی بێگانەی تێدا هەرزانە\n\n٢\nئەو دڵپاکانە فەخری وڵاتن\nبۆ بەرزیی ئێمە زۆر بەئاواتن\nبە ماڵ و بە سەر\nبە خوێنی جگەر\nگشت بوونە سەنگەر\nبۆ سەربەستیی کورد زۆر بەسەباتن\n\n٣\nچەند جار هەستاون بەرامبەر دوژمن\nشەڕیان کردووە تێکڕا پیاو و ژن\nلە شەڕا پسپۆڕ\nکوردی سلاحشۆڕ\nدوژمنیان چاو شۆڕ\nکۆڵیان نەداوە بۆ ڕێی سەرکەوتن\n\n٤\nئەی خوێن پاکانی خاکی کوردستان\nدرێغی مەکەن بۆ خێڵی بارزان\nلە هەر کوێیە بن\nلە ڕقی دوژمن\nقەدریان بگرن\nچونکە بۆ ئێمە بوونە پشتیوان"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "فیدات بم خاکی کوردستان", "poem_description": "١٩٤٣/١٠/٢٢", "poem_text": "فیدات بم خاکی کوردستاننموونەی جەننەتی عەدنان\nلەسەر تا خوار\nگوڵ و گوڵزار\nدڵی غەمبار ئەکا دەرمان\nفیدات بم خاکی کوردستان\nهەوارگە و دیمەنی جوانت\nلە گەرمێن و لە کوێستانت\nبە بێگانە\nوەکوو تانە\nئەڵێن گیانە منم لوبنان\nفیدات بم خاکی کوردستان\nبە سەیری تۆ منی میسکین\nفەرەح دێتە دڵم چین چین\nلەوێ دابەش\nئەبێ بۆ لەش\nوەکوو ئاتەش ئەکا جەولان\nفیدات بم خاکی کوردستان\nبەڵێ گوڵ خۆی کە ئەنوێنێ\nبینای هەستێم ئەلەرزێنێ\nبەڵام وەک تۆ\nگوڵێکی نۆ\nبە ڕەنگ و بۆ نییە قوربان\nفیدات بم خاکی کوردستان\nلە بیرمە وەک شتێ مەعلووم\nمناڵ بووم عاشقی تۆ بووم\nکە مامۆستام\nلە ڕیز دای نام\nوتی ئەی خام بنووسە جوان\nفیدات بم خاکی کوردستان\nئەویش نەبوایە باوەڕکە\nگڵ و بەردت کە مووفەڕکە\nئەیانکرد کێش\nدڵی پڕ ئێش\nوەک ئاسنکێش بەبێ تاوان\nفیدات بم خاکی کوردستان\nلەسەر من فەرزە تا مردن\nلە وەسفی تۆ خەیاڵ کردن\nبە شیعری جوان\nوەیا پەخشان\nدڵی ئینسان بکەم حەیران\nفیدات بم خاکی کوردستان\nبەڵام بۆ خزمەتت گیانە\nئومێدی من بە پیاوانە\nئەوان زۆرجار\nهەزاران کار\nئەکەن ڕزگار بەبێ دامان\nفیدات بم خاکی کوردستان"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "ئاوی تانجەڕۆ", "poem_description": "", "poem_text": "ئاوی تانجەڕۆگەوهەری هەموو شاخی کوردانی\nخۆمانی\nبەراوی تۆ\nسەر بە ڕزق و خێرە پڕ دەغڵ و دانی\nزۆر جوانی\nتەوسیفی تۆ\nقەت نایەتە تەقریر و نووسین، \nهێندە پڕ فائیدەی جوانی، \nباعیسی ژینی قەومی کوردانی، \nخوڕەی ئاوەکەی تۆ هەموو غەمێ لە دڵ ئەبا\nسەوزایی دەوری تۆ عالەمێ پڕ سروور ئەکا\nمەنزەرەی تەبیعەت\nهاوتایی بەهەشتی فیردەوس ئەکا."}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "پیرەمەگروون موقەدەسی", "poem_description": "لەسەر وەزنی «بز برنجی الایدگز»", "poem_text": "پیرەمەگروون! موقەدەسیدۆستی دائیمی کوردی\nبەو مەنزەرەی شیرینەوە\nدافیعی سەد نەوع دەردی\nقامەتی بەرزی تۆ\nدامەنی سەوزی تۆ\nنیشانە و ڕەمزی تۆ\nباعیسە لەبۆ سەرکەوتنی وەتەن\nفەسڵی زستان بەرگی سپی\nئەپۆشی و چوویتە ئاسمان\nسەیری هەموو دنیا ئەکەی\nتۆی شاهەنشای شاخەکان\nکۆمەڵ گەوهەری\nهەیکەلی زەفەری\nلابەری کەدەری\nباعیسی لەبۆ نەهێشتنی میحەن\nچونکە دۆستی ئەجدادمانی\nنووری چاوی کوردانی\nبەردت هەموو دانەی گەوهەر\nلائیقی فەخر و شانی\nکۆمەڵی گەوهەری\nهەیکەلی زەفەری\nلابەری کەدەری\nباعیسی لەبۆ نەهێشتنی میحەن"}, {"poet": "فایق کوڕی عەبدوڵڵا زێوەر ئەفەندی", "poet_description": "['ناو : فایق کوڕی عەبدوڵڵا زێوەر ئەفەندی']", "book": "دیوانی بەختیار زێوەر", "poem_title": "هەستە لە خەو کوردی هەژار", "poem_description": "١٩٤٣/١٠/٠٨ سلێمانی", "poem_text": "هەستە لە خەو کوردی هەژارئەی نەونەمامی ڕۆژگار\nخۆت گورج کە وەک مەردی بەکار\nڕەنجێک بدە بۆ یادگار\nتۆ دەمدەمی\nکەمتەرخەمی\nکوا مەرهەمی\nزامی نیهان\nبا ڕاپەڕین\nوەک فیل بەتین\nببیە ئەمین\nبۆ نیشتمان\nبەری بەیان ڕووی پڕ سروور\nگزنگی خۆر هات زەرد و سوور\nڕۆژیش هەڵات پڕ شەوق و نوور\nهێشتا لە خەودای پرخ و هووڕ\nهەستە لە خەو\nمەیکە بە شەو\nڕۆژێکی نەو\nکەوتە جیهان\nوەک شێری نەڕ\nتۆش بێ خەتەر\nڕێ بگرەبەر\nناکەی زیان\nبنواڕە ڕۆژئاوا بە دڵ\nبۆت کەشف ئەکەن ژێر ئاو و گڵ\nوڵاتی خۆیان کرد بە گوڵ\nتۆش بێ خەبەر، هەر خاو و شل\nکوا ڕاپەڕین\nوا سەرزەمین\nبووەتە کەمین\nبۆ ژین و ژان\nوریایییە\nئازایییە\nڕیسوایییە\nبگری وچان\nئەم نیشتمانەی تۆ هەتە\nزۆر دڵ لە داخی لەت لەتە\nکانگای شتی پڕ قیمەتە\nموحتاجی هەوڵ و هیممەتە\nئەی نەونەمام\nکوردی برام\nبیرێکە خام\nژینی نەزان\nبۆ ئەو کەسە\nزۆر کەمدەسە\nخوێندن بەسە\nئەمما بە جان\nبانگ کردنم پڕ حەسرەتە\nبە گوێم بکە زۆر فرسەتە\nخەوی جەهالەت نەگبەتە\nزانین چرای سەعادەتە\nشتێکە ڕوون\nعیلم و فونوون\nکوردی زەبوون\nئەیدا نیشان\nسا بێ پشوو\nبخوێنن هەموو\nتا زووبەزوو\nبێنە مەیان"}]