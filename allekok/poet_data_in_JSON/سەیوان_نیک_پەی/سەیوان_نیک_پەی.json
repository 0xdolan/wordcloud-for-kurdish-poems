[{"poet": "سەیوان نیک پەی", "poet_description": "['ناو : سەیوان نیک پەی', 'لەدایکبوون : ٢٦٨٧ی کوردی؛ مەریوان']", "book": "ببوورن، هەینی ئەکاتە چەن شەممەی ئەم شێعرە؟", "poem_title": "ببوورن، هەینی ئەکاتە چەن شەممەی ئەم شێعرە؟", "poem_description": "نووسین: هانیتا ڕەحمانی", "poem_text": "ماریا\nمار یا\nئەزانی ئەم سەر ئێشە لەعنەتییە خەریکە سەرانسەری ئەم شێعرەم پێ بڕشێتەوە\nسەرانسەری ئەم خیابانە\nبە دوکان و پاساژ و هەرچی گەن و گوویەوە\nئەوەتای هێڵنجم داوەتەوە\nئەوەتای چۆڵم لە تەقویم و ئەو ڕۆژمێرانەی \nمنداڵیم پێیدا سەر کەوتبوو\nماریا\nمار یا\nئەزانی چەترەکانمان درۆزنن\nلانیکەم فیزەکانت\nلانیکەم قیزەکانت\nبە من و کووچە هەڕاج کە\n٭٭٭٭\nئەم ڕۆژانە\nبەتەنافی تاقەتمانا ئاوێزانە \nچاییەک بوو یەخی کرد\nجگەرەیەک بوو نەمانکێشا\nشانۆ نامەیەک بوو \nمن قەت نەمنووسی و\nتۆیش نەبوویتە ئەو فاحشەی بڕیار بوو لە سکانسی دووەمیدا کەشفت بکەم\n٭٭٭٭\nکاتژمێریش لە مەدارێکی بێ مانادا وەیلانە هەر\nبا وەیلان بێ\nقەرارە حەجمی زەمەن لە کاولییەکانی کام قیامەتا حەشر بکرێت؟ \nسادەتر بڵێم: \nلە وەیلانییەکانی باران و ئەلکول بەملاوە\nجگەرەیەک \nپەلی هاتنەوەم ئەگرێت و \nهێندسەی ئەم ئێوارەیە\nمەخمەسەیەکە\nتامی دووشەممە و ڕێواس و باخەڵت ئەدا\n٭٭٭٭٭\nبێ مروەت، سەبووریم سێبەرێکە بە دوای خۆمدا کێشی ئەکەم. \nقەوڵم دابوو بە کراسە خان خانە کەتانییەکەم، قەوڵم دابوو بەو تەمەنەی لە کەوشەکانما هیلاکە، بەو سەرئێشەی لە سینووزەکانما هەمارە، سەیوان نیک پەی لە بەهاری ٦٦ دا بنێژم. \nکەچی کەسێک، سێبەرێک، تەوەهومێک لە ناسنامەکەمەوە، لە مەملەکەتی کراسە خان خانە کەتانییەکەمەوە، ڕێئەکەوێت و ئەڵێ درێژەی سەیوانم."}, {"poet": "سەیوان نیک پەی", "poet_description": "['ناو : سەیوان نیک پەی', 'لەدایکبوون : ٢٦٨٧ی کوردی؛ مەریوان']", "book": "ببوورن، هەینی ئەکاتە چەن شەممەی ئەم شێعرە؟", "poem_title": "لە وەیلانییەکانی باران و ئەلکول بە ملاوە", "poem_description": "نووسین: هانیتا ڕەحمانی", "poem_text": "لە وەیلانییەکانی باران و ئەلکول بە ملاوە\nجگەرەیەک\nپەلی هاتنەوەم ئەگرێت و\nهێندسەی ئەم ئێوارە لەعنەتییە\nمەخمەسەیەکە \nتامی دووشەممە و ڕێواس و باخەڵت ئەدا"}]