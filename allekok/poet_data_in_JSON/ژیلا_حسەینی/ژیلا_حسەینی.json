[{"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "پەیام", "poem_description": "", "poem_text": "ئەی ئەستێرە کشاوەکەی دنیای هەستم\nلە ئامێزی کام ئاسماندا جریوەت دێ؟ \nوا لەناو سەد چەپکە پرشنگدا و لەم دوورەوە\nپرشنگی تۆ ئەناسمەوە\nلەناو یەک ئاسمان ئەستێرە و\nدنیایەک تیشک و ڕووناکی و دەنگ و ڕەنگدا\nئەی ئەستێرە کشاوەکە، ئەتناسمەوە. \nخۆت لە ڕووبار مەشارەوە\nتۆ منداڵی ئەم مەڵبەندەی\nهاژەی چەم و خوڕەی ڕووبار\nدەنگی چرپەی سەوڵی دڵدار\nئاشنا و ڕوشنای دەروونی تۆن\nخۆت لە ڕووبار مەشارەوە\nلەگەڵ یەکەم پەڵە هەوردا\nبەسەر سنگی زەوی خۆتا داکەرەوە\nداکەرەوە..."}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "ئەلبۆمی ڕەش", "poem_description": "", "poem_text": "لەگەڵ هەور و تاریکیدا، یادت ئەکەم\nلەگەڵ خەم و هەژاریدا، یادت ئەکەم\nلە کاتێکدا دەنگی بولبول ئەتۆرێنن\nبەختەوەری ئەشەمزێنن\nیادت ئەکەم... \nبڕوا مەکە لە یادت کەم\nهەتا هەور و خەم بمێنێ\nهەتا بولبول سەری شێتی خۆی هەڵگرێ\nگەردەلوولیش بیخنکێنێ\nتا ئەو کاتەی بەختەوەری\nبە شەرمەوە سەر هەڵبێنێ\nبیرەوەریی تۆی بێوەفا\nپێڵووی چاوی من تەڕ ئەکا\nبڕوا مەکە لە یادت کەم\nسنگم دەفتەرێکی ڕەش بووی\nبیرەوەریی خەمناکییە\nمەلی خەیاڵ، هەتا بەیان\nلەناو سەرما ئەجریوێنێ\nهەتا خەم و... \nتا هەژاری هەر بمێنێ\nوشەکانم لە باوەشما\nمەمکەی هەستم، لە دەمیانا\nهەتا هەتا هەر ئەمێنێ."}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "ئەی عاشقە لووت بەرزەکە", "poem_description": "", "poem_text": "ڕۆیشتیت و\nوات ئەزانی\nلەدوای تۆ ڕۆژ نابێتەوە\nهەوری تاسەت\nلە ئاسمانی شیعرەکانم ناچێتەوە؟ \nخۆتت بە چی هاتە بەرچاو؟ \nتیشکی هەتاو؟ \nفێنکاییی ئاو؟ \nهیچیان نەبووی\nبۆیە زەویی خۆشەویستیم\nبەبێ تۆش هەر پڕ بەهرەیە\nدەمی شیعرم پر خەندەیە\nئەی عاشقە لووت بەرزەکە\nدڵنیام گەر\nجارێکی تر ڕێت بکەوێتە ئەم ناوە\nلەبەر گرشەی پێکەنینما خۆت ناگری\nلەبەر چاوی حەپەساوی بێبەزەتدا\nئەو ژنەی وا دڵیت ئەکرد بە ژێرسیغار\nچرای چاوی هیواکانی داگیرساوە و\nلە دووریی تۆ قەد ناگری."}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "بارانێکی ڕەش", "poem_description": "", "poem_text": "ڕەنگە ئێستا، خۆشەویستیی منت لەلا\nوەکوو خەوێک بێتە بەرچاو\nوەکوو مۆمێ کە چەند شەوێ\nلە ژوورێکی بچکۆلەدا، داتئەگیرساند\nبۆ ماوەیەکی کەم خایەن\nتابلۆی ژیانی داهاتووت پێ ئەنەخشاند\nدیارە ئەوینی من لەلات\nوەک جگەرە هاتە بەرچاو، لەدوای کێشان\nسووتووی عومرم، لەژێر پێتا\nپێشێڵ کرا... ! \nیان وەک پەڵە هەوری بەهار\nسوارکارێ بووم\nبۆ ماوەیەکی کەم خایەن دام لە بواری ئاسمانت\nلە دواییدا لە ئاسۆتا سوور هەڵگەڕام\nبووم بە پەڵە و\nبەسەر سیمای خۆشەویستی و عەشقەکەتدا\nدیاری کرام! \nوا ڕۆیشتی بێ ناونیشان!"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "بزەیەکی تۆراو", "poem_description": "", "poem_text": "تۆ ئەزانی شەوگار لە حەیفی خۆرەتاو، دڵی پڕە\nبۆیە مانگ و ئەستێرەکان، هەتا بەیان\nلەناو سەریا دێن و ئەڕۆن... \nهێشتا خەمین و دڵ پڕە؟ \nبۆ گوڵەباخ سیس ئەبێت و بەدەم باوە ناشنێتەوە؟ ! \nئاخر بولبول، بۆ ماوەیەکی کەم خایەن لەسەر چڵە\nلەو دەمەشدا، کە هەڵئەفڕێ... \nهیوای دواڕۆژ، بڕیارێکی سارد و سڕە. \nکە تۆ ئەڕۆی، شەوگاری من ڕەش و مۆنە\nگوڵی هیوام بێ چرۆیە، بۆنی نایە. \nمەلی بیرم شاباڵ قرتاو... لەش خوێناوی\nهیوای دواڕۆژ لە تاریکی و هەورا ون بوو\nکۆرپەی عەشقم بزەی نایە."}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "بیرەوەری", "poem_description": "", "poem_text": "کە شۆڕەبی\nپرچی خاوی باوەشێن کەر\nئەکاتە پەیکی نامەبەر\nگوڵاوی ماچێکی شیرین، \nئەکاتە دەم خاکی دڵبەر... \nکاتێ هەتاو\nملوانکەی زێڕ، ئەکاتە مل شاخی یاخی\nبە دەم سروود و گۆرانی و هەڵپەڕکێوە\nکراسێکی زەرد و سووری ئاودامانی ئەکاتە بەر... \nدڵی خۆزگەم\nبە ئاواتی گوڵێکەوە دائەخورپێ\nلە ئێوارەی زستانێکی کپ و مۆندا\nتکەی ئاونگی تەنیایی\nتکایە سەر گۆنای ئاهەنگی هەڵپەڕکێ\nپرچی کاڵی تاسەکانی، بوون بە دەستماڵی سەر چۆپی\nدڵی تەنگی بوو بە خەڵاتی کێبەرکێ!"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "بێزاری", "poem_description": "وەیتەلووس قەراڵێکی ڕۆم بوو کاتێ لە مەیدانی شەڕدا لاشەی «ئۆتۆن»ی ڕەقیبی خۆی بینی کە بۆ گەنی کردبوو بۆنی پێوە کرد و وتی: بۆنخۆشترین بۆنی دنیا بۆنی لاشەی گەنیوی ڕەقیبە.", "poem_text": "ئەی شەوەزەنگ\nوەختە منیش وەک «وەیتەلووس»\nلاشەی گەنیوی «ئۆتۆن»یت بۆن بکەم و\nبڵێم ئۆخەی. \nوەختە شووشەی عومرت بشکێ\nهێندەی نەماوە ببمە گڕ\nچڕستانی پڕ لە کینەت بسووتێنم\nببمە لافاو، جەڵغەی دەروونت ڕاماڵم\nزۆر لەمێژە\nدەروونی من لە عاستی تۆ پڕ لە قینە\nهەناسەی من ئاگرینە\nهێندەی نەماوە، وەک هەڵۆ\nقەلەڕەشکەی نامۆییی تۆ\nلە دارستان بتارێنم"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "بەختەوەری", "poem_description": "", "poem_text": "هەوڵم ئەدا بتناسم و بتناسێنم\nکەوشی پۆڵا و گۆچانی ئاسن بە دەستم\nکۆڵان، گەڕەک، شار و لادێ\nنەما بەشوێنتا نەگەڕێم\nکەسێ نەبوو ناوونیشانێکتم بداتێ. \nدەشت و چۆڵ و چیام بڕی\nتۆم هەر نەدی. \nزەریاکانم بە هەناسەی گڕ تێ بەر بووم\nکرد بە هەڵم و، چیم تیا نەدین. \nخەمبار، ماندوو، دڵ پڕ ئازار\nلە خەمی هەژاران و\nبرینی جەستەی زامداران\nورد بوومەوە\nهەموو تێکڕا پێم پێکەنین: \n«بەختەوەری؟ ! \nئەوەی بەشوێنیا ئەگەڕی\nمنداڵێ بوو بە ساوایی سەریان بڕی.»"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "بەڵگە", "poem_description": "", "poem_text": "دڵم بوخچەیەکی کراوەیە\nئەمەی هەیە لە ڕواڵەتدا... هەر ئەوەیە\nگەر ئەمزانی تەمەنی خۆشەویستی لات\nهێندە کورتە و\nمێهرەبانی جوانەمەرگە، \nگە ئەمزانی، وشەکانم ئەکەی بە ئەڵقەی زنجیر و\nشیعرەکانیشم بە بەڵگە و، \nقەد نامناسی و بە پرچی خۆم هەڵمەواسی\nدڵم ئەکرد بە مجری پۆڵا و ئاسن\nبەڵام داخم، درەنگ زانیم\nدەمامک و درۆ و خەندەی بێ ناوەرۆک\nمیراتی عەشق و هەناسەی ئەم سەدەیە."}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "جگەرە", "poem_description": "", "poem_text": "لەبەر چاوم\nوەک جگەرەی داگیرساوی\nبە ڕواڵەت سپی و سۆڵ و لەش ڕێک و پێک\nنێوچاوان گەش\nلە دەروون نوقمی زووخاوی\nئەتناسم و... ناتناسمەوە\nشێوەت ئاشنایە خۆشەویست\nدەستت بدە بە دستمەوە\nبێ با بڕۆین\nبەسەر ڕێگای بزمار ڕێژدا\nبە سەر سنگی زەویی تینوو\nبەنێو نزاری ڕوو بە ئاسمان دەس هەڵبڕیو\nلە دڵتەنگیی ئێوارەدا\nڕێگا ببڕین\nبەرەو هەورێکی نەباریو\nلە ئەوێ تۆ چرای سەرت جارێکی تر داگیرسێنە\nمنیش لەبەر تیشکی چاوت\nجگەرەیەک."}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "خەو", "poem_description": "", "poem_text": "چیت گەرەکە\nبۆ ڕێم نادەی ئەو پرچە شینانەی دەریا دابهێنم\nبۆ چی بوویی بە دایکم و\nناهێڵی ئەم خاکە جوانە ماچ بکەم و\nخۆشەویستی بۆ مەلی ماندووی ئەندیشەم\nبکەم بە دان و هێلانە\nتا کەی هەوری دوودڵیی تۆ ئەم ئاسمانە جێ ناهێڵێ\nتا کەی... تا کەی دەستی ڕەشت لەنێو سنگی ئاواتمدا\nهەر تۆی نامۆیی ئەچێنێت\nدە وازبێنە... دە تۆ خوا ئیتر وازبێنە\nبا دەس ببەم ئەم تۆزانەی شانی چیا\nبتەکێنم\nدەس هەڵبڕم ڕوو بە شنە ڕایوەشێنم\nبە لەپی دەست ماچ بنێرم بۆ خۆرەتاو\nدە ڵێم گەڕێ با دەم بنێمە دەمی ئاو\nتینوویەتی زمانی شکاندووم\nڕێگام بدە ئەم پەنجەرە بکەمەوە\nهەناسە بەم\nئیتر هەوای ناو ژوورەکەم بۆنی بێکەسیی گرتووە\nئیتر پێنووس و ژوورەکەم لە یەکتر جیا ناکرێنەوە\nڕەش هەڵگەڕام\nدە وازبێنە، دەستت لەسەر بینم لابە\n***\nدائەچڵەکێم\n«ئای لەم خەوە نازانم بۆ جار نە جارێ ئا لەم خەوانە ئەبینم»"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "سێ تەرح", "poem_description": "", "poem_text": "١- جەنگەڵ\nکوڕە مەکە هۆ باڵابەرز\nبەس ئەو چاوە سەوزانەم\nلێ بقرتێنە\nوا ئەبینی... خولیای ئەم خەونە سەوزانە\nگیانمی کردووە بە داستانی\nعەشق و جەنگەڵ\nدار و زەریا\n\n٢- بەهارێکی کەم تەمەن\nئەم بەهاری خۆشەویستی و\nگوڵبارانی وشەی جوان و بزە و نیگا\nبە کوێ ئەگا؟ ... \nهەرچەن ئەکەم\nدڵی سەد جارە شکاوم\nبە تەمەنی ئەم بەهارە\nبڕوا ناکا! \n\n٣- جێم مەهێڵە\nبەو چاوانەت داهاتووم\nلەدوای چاوت\nشەوانێ زۆر بۆ چرایەک دائەمێنم\nتۆ خوا مەڕۆ\nبەو چاوانەت داهاتووم\nدوای تۆ چلۆن بە ڕۆژیش ئەستێرەم ببێ\nمەڕۆ... مەڕۆ\nلە ڕۆژی ڕەشم مەتۆرە\nمن ئەستێرە و چرای ڕوونم\nزۆر خۆش ئەوێ."}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "سێتار", "poem_description": "", "poem_text": "دڵی تەنگم سێتارێکە\nکاتێ پەنجەی خۆشەویستیت\nتاڵی کەزیەی تاسەکانی ئەبزوێنێ\nلەو ساتەدا، یادی دووریت\nدڵی ماندووی ئەلەرزێنێ\nئاوازی خەم لێ ئەدات و\nپڕ بە زاری شیعرێکی نوێ ئەچریکینێ"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "سەمای مەرگ", "poem_description": "بۆ هەڵەبجە", "poem_text": "باوەشم کرد بە باڵای خەمەکاندا و\nتوند توند بە خۆمەوە نووساندن\nیەکە یەکەی ئەو خەمانە باسی تۆیان بۆ ئەکردم. \nئەوەی کە باسی کوێر بوونی چاوی کردی\nئەوەی کە باسی تینوویەتی ئاوی کردی\nئەوەی وتی: \nسووتای، سووتای، ڕەش هەڵگەڕاو\nلە مێژوودا وەک تانە، وای\nبە نێوچاوی جەلادەوە\nبۆ ئەو کەسە خاوەن بیرە\nئاڵای... ئاڵای. \nدوایین کاتی هەڵقرچان و هەڵلەرزین و سووتان گەیشت\nباوەشم توندتر کردەوە خۆشم سووتاند. \nخەمەکانم بەسەر کڵۆ خەڵووزی لەشما\nسەمای مەرگ و کۆڕی شیوەنیان ئەگێڕا\nبڵێسەیان ئەخستە نێو دارستان و\nلەو دەمەدا! ئەرێ... ئەرێ لەو دەمەشدا\nخێرا... خێرا مژدەی بەیانیان ئەهێنا."}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "شیعرەکانم قەیرە کەوتوون نازانم شەو بۆ پیر نابێ", "poem_description": "", "poem_text": "نازانم شەو بۆ پیر نابێ\nئەو بسکانەی هەتا دێ هەر درێژ ئەبێ\nچەند حەز ئەکەم چەن تاڵ قژی سپی بکات\nهەڵیکەنم زیاد بکات\nئەم خاتوونە باڵابەرزە ڕەشپۆشە بۆ\nقەد پیر نابێ؟ ! \nنازانم... نا\nدایکم سەری سپی کرد و\nهەرچەن خۆیشم ڕۆژی چەن جار\nلە خومی ڕەش هەڵئەکێشم\nلە بەرەوە تاڵ تاڵ قژم سپی ئەکەم\nچەن چاوەڕێی بەیانم کردبێ چاکە؟ ... \nچەن جار خەوم بە پەنجەرە و خۆرەتاوەوە بینیبێ؟ ... \nچەن بە خەیاڵ کراسی تیشکم پۆشیبێ؟ ... \nچەن ئەستێرەم دابێ لە لاجانی شیعرم؟ ... \nبەڵام هەرگیز\nنە بەیان هاتە ماڵەکەم\nنە پەنجەرەم کرایەوە\nنە خۆرەتاو دەرکەی ئازارێکی لێ دام\nباڵام بوو بە چەپکێ تیشک و\nشیعرەکانم کز ئەنوێنن\nنازانم شەو بۆ پیر نابێ\nشیعرەکانم قەیرە کەوتوون\nڕۆژی چەن تاڵ قژە سەریان سپی ئەکەن."}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "شینی هەژار", "poem_description": "", "poem_text": "ئەمساڵ نەورۆز وەک پار نییە\nوا نەورۆز دێ و شاخ، دارستان دائەسپارێ\nکانی و ڕووبار، وەک ساڵی پار، \nگوڵاڵەکان بکەن بە ئەڵقە و ملوانک بۆ مل کۆسار\nزۆر بە پڕتاو، نامەی دڵداری ئەنێرێ بۆ لای هەتاو\nدستی بە سەر خاکدا دێنێ\nبە هێمنی ئەیدوێنێ\nکەچی ئەمساڵ وەک پار نییە\nکانی و ڕووبار دەمیان وشکە و\nهەتاو تینی پێ نەماوە\nخاک دڵ پڕە بۆ کۆچی یار\nبۆ کۆچی مامۆستا هەژار"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "شێوەت ئەکەم", "poem_description": "", "poem_text": "ئاسمانێ بووی پڕ لە ئەستێرەی ڕوون و گەش\nئێستا لێڵی... ، ئێستا مۆنی\nخەیاڵی تۆ، بۆ پرچی ئالۆزاوی من شانەیەک بوو\nئێسگەی حەوانەوەی حەز و تاسەکانم\nدەستەکانت پڕ لە دیاریی متمانە بوون\nکە بیری تۆ، وەکوو جەردە ڕێگای هەناسەمی ئەگرت\nکوڵمەکانم دائەگیرسان\nبەڵام، ئێستا، دەستەکانت بۆنی بێگانانی لێ دێ\n«بۆن دێ بۆن دێ... بۆنی کێ دێ... ؟»\nلێم ببوورە کە ناتناسم\nنازانم تۆم لە کوێ دیوە\nشێوەت باش دێتە بەر چاوم\nبەڵام... نیگات، \nتینی دەستەکانت کوانێ؟ ! \nقەد وەکوو جاران نەماوی\nنا، ببوورە من ناتناسم... \nتۆ کێوێکی بەسەر ڕووباری تاسەما داڕووخاوی."}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "شەو - بەیان - بروسکە", "poem_description": "بۆ هەڵەبجە", "poem_text": "(١)\nدیارە ئەمشەو زۆر دڕێژە\nچارشێوی ئەم کەنینە تاڵ و سامناکە\nبەم زووانە لەسەر شاخ و کانی و درەخت داناکەوێ\nچارشێوی ڕەش\nشەوانە هەرچی چارشێوە ڕەش ئەنوێنێ\nسوور بێ... یان زەرد، سپی... یان ڕەش\nئەمشەو لە دوا کاتەکانی چاوەڕوانی و\nخورپەکانما\nبۆ جارێ تر سەرم کێشایە کۆڵان و\nچاوم لێ بوو... \nدەستێکی ڕەش بە ئەسپایی ئەهاتە پێش... \nهەرچی بەر پەلی کەوتایە، لە سوور... لە ڕەش\nبە پەلە دەرکەکەم داوە\nلێ مەخابن\nنازانم چۆن چۆنی خۆی خستە ژوورەوە\nئێستاش لە ئەیرە هەر وەکوو کتکە نەفتینە\nهەر خەریکە\nخۆی لە دار و بەرد و دیوار و پەنجەرەی نووستوو\nهەڵئەساوێ. \nبڵێی بەیانی ژوورەکەم\nسپی... یان سوور\nزەرد بێ... یان ڕەش؟ \nبڵێی بەیانی ژوورەکەم چ ڕەنگێ بێ؟ ! \n\n(٢)\nچ شەوێک بوو\nدار و دیوار و پەنجەرە و پەردە نووستوو\nتەنیا خەمێک خەو لێ زڕاو بە خەبەر بوو\nلەنێو پێخەفی ئازارا ئەتلایەوە\nدەستی لەنێو قژیان ون بوو\nچەن تلی دا و باڵنجەکەی ژێر و ڕوو کرد\nخەو هەر نەبوو\nبەیان خۆی کێشا ژوورەکەی\nدەستی بە ڕوومەتیا هێنا\nبەئەسپایی برووسکەیەکی ئاشنای\nلەسەر باڵنجەکەی دانا\n\n(٣)\n«ڕێز و سڵاو... \nلە بیرت بێ ئەمشەویش مۆم داگرسێنە\nسووچی پەردەکەت لابدە و\nلەپشتی پەنجەرەی دانە\nئەمشەو منیش هەر لەو ساتەی هەمیشەدا\nدێمەوە بەر پەنجەرەکەت\nهەر بەو سۆزە لە حەیرانێ ئەچریکێنم\nدار و بەردی کۆڵانیش بە خەبەر دێنم\nلە بیرت دێ، پیشتر، ... زۆرتر، \nبەر لەو کاتەی لە دوا ژوانگەی هەنگوینی نیگاکانمانا\nوەکوو تیری نێو تاریکی\nلە پشتەوە بمانپێکن\nچۆن چۆنی دەستت ئەهێنا بە سەر قژی خەونەکانما\nدەستی تەنیاییت ئەگوشیم\nئەی شاژنی وڵاتی خەم پەژارە\nئەی تەواری سەوداسەری ڕووناکایی\nلە بیرت بێ ئەمشەویش مۆم داگرسێنە\nکۆرپەی بێ ئارامی تاسەم، \nبە چیرۆکی هەمیشەییت بلاوێنە.»"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "شەهید", "poem_description": "", "poem_text": "ڕۆژێ هەرد، و گوڵ، و درەخت و مەل\nلە قوڵپی گریانی هەتاو\nسەریان سووڕ ما\nگوڵ چارشێوی دا بە سەریا\nهەموو تێکڕا چوون لەگەڵیا\nچوون بۆ لای خۆر... \nچاک و چۆنی؟ ... چی قەوماوە؟ \nخۆر هەناسەیەکی هەڵکێشا و\nدەستی بۆ دۆڵێ ڕاکێشا\nلەو دۆڵەدا، لە باوەشی گوڵجاڕێکا\nڕەوە ئەسپێکی سم تەڵا\nنۆمایەکیان هەر بە یاڵی خوێنینەوە\nلە سەر سنگی خاک ڕاکێشا\nهەردە و کێو و گوڵ و گیا\nهەموو گریان."}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "عیشقی پیرۆز", "poem_description": "", "poem_text": "لە چی ترسای؟ \nلە چی تۆرای؟ \nبۆچی ڕووی خۆتت وەرگێڕا؟ \nوات ئەزانی دارستانی بەژنی جوانت ئەسووتێنم؟ \nکۆشکی بەرزی خۆشەویستت ئەڕووخێنم؟ \nڕاستە گیانە، پشکۆ و بڵێسەی ئاگرم\nهەرەسی بەفری تاسەم و\nچاوەڕوانی هاوار و گرم و هۆڕ ئەکەم. \nڕاستە گیانە، هاوارێکی زۆر بەرزم و\nملە و زریان و لافاویش چاک ئەناسم! \nبەڵام، بەڵام\nخۆ تۆی ئازیز، ئێجگار لەوە باڵاتری\nدەستی زریانت پێ بگات... \nهەرەس بتکا بە ژێرەوە... \nخۆر بتوانێ بتسووتێنێ... \nشەپۆڵ یاریت لەگەڵ بکات. \nتۆ سروودێکی تازەیت و\nلەسەر لێوی ئەم وڵاتە\nڕۆژی بە هەزاران کەڕەت ئەتخوێننەوە\nتۆ ئەو عەشقە پیرۆزەی وا\nشەو تا بەیان\nبەیان تا شەو\nلە باوەشی گوڵجاڕێکا، پرچی جوانی دائەهێنی و\nخۆشەویستی، لەناو کوورەی دڵی پاکتا ئەتوێتەوە. \nلە چی ترسای\nهەرچی دەماری ناو دڵمە، هەڵیکێشن\nناتوانن... نا... \nخۆشەویستیت\nلە بیر و مێشکم دەرکێشن!"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "عەشقی سووتاو", "poem_description": "", "poem_text": "کچێکی جوان خەونەکانی دابوو بەسەر دەفەی شانیا و\nترپەی هەنگاوی بێهێزی لە کۆڵانی بێدەنگییا\nئاوازێ بوو\nخەونی شاری تێکەڵاوی گڕ و خولیا و تاسە ئەکرد. \nهەر ئەو کچە\nئەلبۆمێکی پڕاوپڕی بیرەوەریی لەگەڵ خۆیا\nشەقام شەقام ئەگەڕان و نیشانی خەڵک و خوای ئەدا\nچەپکە ڕەیحانەی چەند نامەی فرمێسکاوی\nبە دەستیەوە... سەرتاپا ڕەش\nلەبەر دەرکەی هەموو ماڵێ ڕائەوەستا\nتوند توند لە دەرگاکەی ئەدا... \nنامەیەکی ئەهاوێشتە ئەو دیو درگا... \nبۆ بەیانی\nهەموو خەڵکی نێو شارەکە ڕەشیان پۆشی\nوەکوو بیستم\nکەس ئەو کچەی نەناسیبوو\nبەڵام ئازار و هەناسەی\nدوو بەیانی و سێ بەیانی و بگرە زیاتر\nلەنێو شاردا هەر مایەوە\n***ساڵ تێپەڕی... سێ، چوار، پەنج، شەش\nشار بە دەگمەن ئازارەکەی بە بیردا دێ\nکچەکەمان ئێستا دایکێکی ڕەشپۆشە\nهەرچی شەوە بە یەک چیرۆک، هەر یەک چیرۆک\nمنداڵەکەی ئەکاتە خەو\nبەڵام هەرگیز ماندوو نابێت\nچیرۆکەکەی قەد کۆن نابێت\n***هەبوو نەبوو\nلە وەرزێکی قات و قڕی سۆز و عەشقدا\nکڵپەی گڕێکی پڕ لە سۆز\nپرچی تاسە و ئاواتێکی کرد بە دەستمالی سەرچۆپی. \nدەوریان گرت و\nپێشێلیان کرد\nخەڵووزەکان پڕ بە دەمیان هاواریان کرد\nخۆشەویستی... خۆشەویستی. \nهەر ئەو شەوە تاسە هات و چەپکە ڕێحانەی عەشقەکەی\nبە نێو شاردا بەخشییەوە. \n***دوای شەش ساڵان\nهەواڵێک هات: \n«کڵپە دیسان داگیرساوە»\nدڵی تاسەش داچڵەکا\n«بڵێی ئێستا خۆشەویستیی منی ماندووی لە بیرمابێ؟»"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "عەشقی نەفرینی", "poem_description": "", "poem_text": "ئەو ئێوارە\nلەسەر هەورە چڵکنەکان\nپەیمانمان بەست\nبۆیە شەویا تا بەیانی\nقوڕ ئەباری و\nچی وەنەوشەت بۆ هێنابووم\nبوون بە ژێر لافاوی جەڵغە و تاریکییەوە\nباش دڵنیام\nئەو ئێوارەی\nئەو دوو دەنکە ترێت پێ دام\nدزیەتی بوو. \nبۆیە شەویا\nهەتا بەیان هەر ژەهری سەوزم هێناوە\nئەو ئێوارە شار بۆنی تاوانی ئەهات\nمن شاژنی وڵاتێ داگیرکراو بووم\nکەس ڕێزی لێ نەئەگرتم\nنەفرەت... \nنەفرەت\nهەر نەفرەت و بێزارییان خەڵات کردم\nخۆشەویستیت\nتاوانێکی زۆر گەورە بوو\nدەریایەکی بێ ئارام و\nڕەشەبایەکی بێ بەزە\nنازانم چۆن\nنازانم بۆ\nشانم دادا\nخۆم دایە دەست شەپۆلەکان\nپرچم کردە دەسماڵی سەرچۆپی\nدەستی ئەم ڕەشەبا\nلەو ئێوارەوە تا ئێستا\nڕۆژی سەد جار\nشەپۆل و با ئەمهێنن... ئەمبەن\nشەپۆل ئەمخاتەوە کەنار\nڕەشەبا هەڵمئەگرێت و\nئەمداتەوە\nڕۆژێ ئەبم بە مرواری\nبەڵام ئەوساش\nئەو دوو دەنکە ترێی بۆت دزیبووم\nوەکوو تانە\nبە سەرمەوە هەر ئەمێنن\nسەردەمانێ\nئەبن بە ئاوێنەی عیبرەت بۆ بەڵگەی عەشقی نەفرینی"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "لاڕێ", "poem_description": "", "poem_text": "هەر دێیت و دێیت\nئاگام لێتە\nبە پێدزکێ و هەندێ جاریش بە ئاشکرا\nڕێگا ئەبڕیت\nبەڵام ناگەیتە ئەو شوێنەی\nبە یەکجاری عوقرە بگری و پشوو بدەیت\nکەی ماڵ و سامانم لێت ویست\nکەی تەلار و کۆشک و قەڵا\nزێڕ و مووروو... حاشا، حاشا. \nبە چاوی خۆت سەیری دنیای بیرم ئەکەی\nڕێگای عەشقم\nبە گەزی خۆت ئەپێویت و دوایی نایەت\nبە دەسترەی شڕی بیرێ کۆن سەر چاوەکانت بەستووە\nهەتا ئەژنۆ لە لیتەی نامۆییی خۆتا هەڵچەقیوی\nهەر پەل ئەکوتی و\nچنگ لە بۆشایی توند ئەکەی\nهەر پەل ئەکوتی و\nتراویلکەی ئەوینەکەت\nلەسەر دەریای ئەم شەوەدا\nئەتەقێت و ئەتوێتەوە. \nدەنگت لە ئاوازی ژینا\nون ئەبێت و ناگاتە کەس\nشوێن چی کەوتووی... بۆ کوێ ئەڕوێ\nئەوەی ویستم لە دڵتایە و لێ ون بووە\nئەم ڕێگایە ناگاتە جێ ژوانی عەشقم\nلاڕێ ئەروێ... \nلاڕێ... لاڕێ..."}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "لووتکە", "poem_description": "بۆ هەڵەبجە", "poem_text": "«دیسانەوە مۆتەی دوژمن بە پێکەنین\nچاوی هیوای گوڵ ئەشۆرێ\nدیسانەوە دەستی ڕەشی کیمیاوی خۆی\nبە ڕوومەتی شاخدا دێنێ\nدیسانەوە، قات و قڕ بوو بزە و کەنین»\n\n***\nکامە زامت خۆش کەمەوەئەی خوشکە دڵ سووتاوەکەم\nبە کام زمان بتدوێنم\nهۆ دایکە جەرگ بڕاوەکەم\nپرچی ئاڵۆزی سەرشانت بە کام شانە دابهێنم\nخەم و تاسەت، بەکام لاوک و کام هۆرە بلاوێنم؟ ! \n\n***\nئەی خوشکەکەمتۆڵەی ئەوینی سووتاوت\nدار و بەردی زەوت کراوت\nبە کام کێردی دەم خوێناوی بۆ بسێنم؟ \nئەمە یەکەم جاری نییە\nکە ئەم گورگە دەم خوێنینە\nدەروونی وک ژووری شێدار\nشیری سەر ملی ڕووتەڵە و هەژار\nدایکی دێوی نەزانین و هەڵە و فریو\nدێت و تیتل و بیبل ئەخوات\nشیری مەمکەی شاخ وشک ئەکات، \nبزە و شادی لە دارستان\nلە چیمەن و دار و بەرد و ڕووبار ئەدزێت\nهەر وەکوو دز، وەکوو جەردە! \nسەر ڕێگا بە بەهار ئەگرێت. \n\n***\n\nئەی خوشکەکەم\nهۆ ئاوارەی وڵاتە سەر شکاوەکەم\nدەیان شەوە شیعرەکانم، وەک مناڵێکی زۆر برسی\nمەمکەی وشکی خاک هەڵئەمژن\nدەیان شەوە مۆم و پێنووس و ژوورەکەم مانیان گرتووە\nدەیان شەوە، خەو لە چاوم نەکەوتووە\nبەڵام... بەڵام\nساتێ نییە خۆم نەبینم بە لووتکەوە\nخەمەکانم نەدەم بەدەم برووسکەوە"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "مانگ و زەریا", "poem_description": "بۆ شیعری مانگ و دەریای شێرکۆ بێکەس", "poem_text": "با شەو بڵێ: لەگەڵ ئەستێرە پێک هاتووین\nهەتا بەیان لەگەڵ شاژنی ئاسمانا دەستە ملانم! \nمن جارێکیان بەو دوو چاوەی خۆم مانگم دی\nلەگەڵ زەریا پەیمانی بەست\nلەسەر سنگی شەپۆلێکا خەوی لێ کەوت... \nبەرەبەیان\nبەر لە ئەوەی هەتاو بێت و لەگەڵ یەکدا بیان بینێ\nڕازی عەشقیان بە گوێی شاخا بچرپێنێ\nبە هێواشی دەریا، مانگی لە خەو هەستان\nلەگەڵ پۆلێ ئەستێرەدا\nگەڕانەوە نێو باوەشی ڕەشی ئاسمان\nزەریا گریا\nدەنگی ناڵەی خۆرەتاوی لە خەو هەستان"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "مەرگی هەتاو", "poem_description": "", "poem_text": "کاتێ گوڵێک هەڵئەوەرێ\nبولبول ئەگری، \nلەو کاتەدا، هەتاو ئەمرێ، \nدنیا بەرگی ڕەش ئەپۆشێ. \nڕووبار ئەمرێ، \nزەوی دڵی شەقار شەقار، \nلێوی وشک هەڵئەگەڕێ\nتۆ نەتدیوە چۆن خۆڵ ئەکا بە سەر خۆیا؟ ! \n\n***\n\nبۆ مردنی هەر دڵدارێ، دڵدارێکێ دڵ پڕ ئەگری و\nلە سەر گڵکۆی خۆشەویستی\nتاجەگوڵینە دائەنێ، \nبەڵام\nکاتێ دڵی من مرد، کەس نەیزانی\nکەس لە پرسەی دڵی مندا\nفرمێسکێکی هەڵنەوەراند\nدەستیان گرتم، لاشەی بێ دڵی منیان برد\nهەڵیانپەڕاند"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "مەزاری بێ ناز", "poem_description": "پێشکەشە بە ڕۆحی ئەو کیژەی هیچ کەس بۆ تەنیا جارێ نەچووە سەر مەزاری", "poem_text": "ئەی ئاشنا\nتۆ نامناسی؟ ! \nمنیش وەک تۆ خەڵکی وڵاتی گریانم\nخەم و فرمێسکن یارانم\nدەستی منیش بر لە تۆیشووی تەنیاییە، \nدڵم تەنگە\nسەرم شێتی سەودایەکی شەیداییە\nهۆ ئاشنا\nدەستی تەنیاییت ئەگوشم\nتۆ و شۆڕەبیی حەوشەکەمان\nزۆر لەمێژە سەرتان بۆ من داخستووە\nبۆ وەی پرچتان دابهێنم\nبانگم ئەکەن... ناوم ئەبەن\nئەتانەوێ تەنیاییتان بڵاوێنم\nمن نازانم\nخەمی خۆم و خەمی ئێوە و خەمی دنیا\nبە کام هۆرە؟ ... بە کام لاوک، بتارێنم؟ \nئێستا زانیت؟ \nمن شاعیرێکی ئاوارەم\nلەوانەیە دەستم نەڕوا لقێ گوڵت بۆ بهێنم\nکێل و بەردی سەر مەزارت بڕازێنم\nلەسەر خاکت هەر بەتەنیا بۆ بێکەسیت\nشیوەن بکەم\nبەڵام ئەم چەن دێڕەت وەکوو دیاری\nبۆ ئەهێنم."}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "مەڵێ ئەڕۆم", "poem_description": "", "poem_text": "دەریایەکی تووڕە بووم و\nکاتێ کەنار ئامێزی بۆ ئەگرتمەوە\nشێت ئاسایی دەستم لە ڕوویەوە ئەنا\nخەمێکی قووڵ لەنێو سەرما\nپەنگی ئەخواردەوە وەک مار\nلەناو دڵما پەپکەی ئەکرد\nهەتا ئەهات\nتارماییی خەم بە ڕووی چاوەکانما ئەهات\nلەو ڕۆژەوە\nسنگت نا بە سنگی شەپۆلەکانەوە\nدەستت کرد بە سێبەر بۆیان\nباڵات کرد بە قەڵا و لەمپەر\nخۆشمویستی\nخۆشەویستیت بوو بە ئارام\nبوو بە کەنار\nمەڵێ ئەڕۆم\nئەم قەڵایە مەڕووخێنە\nچرۆی هیوای شەپۆلەکان مەوەرێنە\nمەڵێ ئەڕۆم\nدەریا لە خۆت مەتۆرێنە"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "پرسیار", "poem_description": "", "poem_text": "سەرپۆشە شڕەکەی دایکم\nدەسبەرداری سەرم نابێ و\nئەڵێ: «من هی داپیرەتەم»\nڕەنگە ئەویش لە داپیرەی خۆیەوە بۆی بە جێ مابێ\nسەریشم پەنجەرەی تاقبازی بەرەو ئاسمانە\nحەز ئەکا ڕۆژان میوانداریی هەتاو بکات و\nشەوانیش مانگ و ئەستێرە. \nچاویلکەیەکی قەترانیش لە دایکم بۆ ماوەتەوە\nئەڵێ: «دنیا هەر ئەمەیە تۆ ئەیبینی»\nلەگەڵ هەر گرمەی هەورێکا، قارچکی سەد پرسیاری\nدووپات و تازەش\nلە چاوانما هەڵئەتۆقێت"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "پرسە", "poem_description": "", "poem_text": "پێکەنین و بزەی شادی\nماوەیەکە لەسەر لێوی وشەکانی من تۆراوە\nفریشتەکەم دڵسووتاوە\nهێشتا کۆستی شیعری پێشووی سەر بڕاوی لە بیرماوە... \nکە ئەو شیعرەیان سەر بڕیم\nفریشتەکەم پڕ بە دڵم زریکاندی\nپڕ بە ناخم خەمی بۆ خوارد\nئای کە چەندە گوڵی بۆ سەر مەزاری نارد\nفریشتەکەم هێشتا بەرگی ڕەش ئەپۆشێ\nهێشتا ڕوومەت هەڵناگرێ\nهەرچی ئەکا\nشیعری تری بۆ ناوترێ"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "ئامۆژگاری", "poem_description": "", "poem_text": "لەو کاتەدا شۆخە کچێکی نازدارت\nکرد بە بووکی ناو ژوورەکەت\nدەخیلت بم، ئاگات لێ بێ\nبۆنی پەنجەکانم نەکات، لە گوڵدان و لەسەر تاق و پەنجەرەکەت. \nکە پێی وتی: \n«بۆنی تۆ گوڵێکی هەڵوەریو دێتە لووتم»\nبڵێ: «گیانە، دڵنیابە، جگە لە تۆ، \nگوڵێک نییە لەم جیهانە»\nنەکەی ناوی من بهێنی\nبەختەوەری لە ژوورەکەت بتۆرێنی! \nئەگەر هاتوو ژنێکت دی\nبەژنی بە خەم داپۆشیوە\nچاوانی کز و خەمبار\nلێوەکانی وشک هەڵگەڕاو\nبە شێوەیا یادت کردم\nدانەچڵەکی\nنەڵێی وێنەی ئەم هەژارە\nلە ئەلبۆمی ڕابردووما یادگارە"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "چاوەڕوانییەکی خۆش", "poem_description": "", "poem_text": "ئەڵێن گوایە هەموو شەوێ\nسەردانی ئەم شارە ئەکات\nگوێ بە دەرکەی زامەکانمانەوە ئەنێ\nلەسەر پەنجە دانە دانە جێمان دێڵێ\nخۆم نەمدیوە\nبەڵام ئەڵێن باڵای بەرزە وەکوو تاسە\nنێوشان پانە وەکوو خەفەت\nچاوانیشی وەکوو هیوا پڕ بریسکە\nسمێڵ ڕەشێکی قەترانی\nوەکوو شەوانی تەنیایی و چاوەڕوانی\nدەستی بە زەبر و توانایە\nزەردەخەنەی لێویشی پڕ لە مانایە\nنەشمدیوە و خۆشم ئەوێ\nشەوان چرکە لە خۆم ئەبڕم\nچاوەکانم بە بسکی خاوی مانگەوە هەڵئەواسم\nبەڵکوو بێت و ئەمجارەیان گوێ بۆ چرپەی ڕازەکانی\nمن ڕابگرێ\nدڵنیام گەر تەنیا جارێ\nخاتوونی ئازارەکانی من ببینێ\nجێی ناهێڵێ..."}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "چیرۆکی شەو", "poem_description": "", "poem_text": "کە شەو دادێ\nمەلی شیعرم، لارە لارە... بەرەو هێلانە دێتەوە... \nشەوان درەنگ... لەو کاتەدا\nشار و لادێ چارشێوی ڕەش بەسەر زامەکاندا ئەدەن\nبرینەکانم دێنە سوێ\nخەو لە پێڵووی چاوەکانم ئەتارێنن\nهەتا شەفەق\nلەناو کونجی شەو داگرتووی تەنیاییمدا\nمیوانێکن، دڵشکاوان ئەلاوێنن... \nهاوڕێی قاچاخ، \nنزیکترین هاوڕازانم، \nدەست لە ملی وشەکانم\nڕچەی نامۆیی ئەشکێنن... \nکە شەو دادێ... \nمناڵانی بێ وڵاتی برسی و تینوو\nعاشقانی لێک دابراوی پڕ لە تاسەی ئەم وڵاتە\nدێن و ئەبن بە میوانم\nلەگەڵ کازیوەی بەیاندا، \nسنگیان پڕ لە بۆنی گوڵی بەختیاری\nبە قاقای گەرم، دەست لە ملان... \nدێن و ئەچنە ناو دیوانم."}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "چەن گلەیی", "poem_description": "", "poem_text": "خۆشەویستیم کتێبێ بوو\nپر لە تاسە و خۆزگە و هیوا\nدوا لاپەڕەی خەونەکانم تیا ماچ کرد و\nدامە دەستت\nبەڵام تۆ وەک خوێندوارێکی بێتاقەت\nیەک دوو فەسڵی سەرەتاییت لێ خوێندەوە\nئیتر بەستت\nلەسەر ڕفەی یادەکانت\nتۆزی خەم و بیرچوونەوەی لێ نیشتووە. \n***خۆشەویستیم\nدرەختێ بوو، هەتا ئەهات\nخاشەکانی بە خاکی عەشقا ڕۆ ئەچوون\nلق و پۆشی سەری لە ئاسمان گیر ئەبوو\nلەو کاتەدا\nئامێزی بۆ مەلی ماندووی تاسەکانت ئەگرتەوە\nنەیئەزانی تۆ نوێنەری ڕەشەبایەکی بێبەزەی\nلەگەڵ خۆتا هەواڵی خنکانت پێیە\n***تۆ نووسەری زام و خەندەی ئەم سەردەمەی\nچاوی هیوام تێ بڕیبووی\nبەڵکوو لە بۆچوونم بگەی\nکەچی تۆیش وەک باپیرانمان\nلەسەر ڕەش و کاڵی نیگاکەم ڕۆیشتی و\nپەردەی خەمەکەشمت نەدی\nکە چۆن چۆنی\nبۆتە مەزاری سەد تاسە\n***ئای هاوڕێکەم\nهەتا کەی من بە نوێنەری\nژێر دەستەڵاتی و نامۆیی\nبە نوێنەری فرمێسک و ناڵێن ئەزانی\nبە بڕوای تۆ\nکاتی ئەوە نەهاتووە\nچاوەکانم وەکوو پەنجەرەی سەر مێشکێ\nپر لە تاسە بزانیت و\nپەردەی سەر ڕازەکەی لادەی؟ !"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "ڕێگا", "poem_description": "", "poem_text": "بەبێ من پێ داناگری\nئەم ڕێگایە پڕ لە ڕازە\nبەتەنیایی قەد نایبڕی\nدەستم ئەگری و\nلە شەقامێکی نوێ ئەمبەی\nسەرشێتانە لەگەڵتا دێم\nهەر چۆنێک بێ\nخۆ بەبێ تۆ\nئائەم دڵە پڕ لە ڕازە لە سینەدا\nهەڵناگیردرێ\nئەمبەی... ئەمبەی، \nبەبێ ئەوەی خۆت بزانی\nخۆم بزانم\nلە یەکتردا ئەتوێینەوە\nوەک بەفر و خۆر\nوەک خاک و ئاو\nکێ ئەزانێ؟ \nیەک بەیانی؟ ... دوو بەیانی؟ \nڕەنگە سێ بەیانی دیکە نەبا\nوەکوو کانی\nلە شوێنێکی تازەتردا هەڵبەینەوە\nڕازی مەل و باڵەکانی\nدار و شنە\nسەرما و جیایی\nعەشق و گەرما\nلە شەقامە نامۆکانی شارەکەمان\nوەکوو چرا\nبۆ ڕێبوارانی دوای خۆمان\nهەڵکەینەوە\nکێ ئەزانێ؟ ..."}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "ژوان", "poem_description": "لە میهرەجانی مەولەوی کورد لە سەقز پێشکەش کرا", "poem_text": "دەمەو بەیان\nکاتێ هەتاو، دەستی گەرمی خستە سەرشانی شاخەکان\nکاتێ گوڵاڵە پێکەنی\nکانی بە ناز لە خەو هەستا\nدارەکان بسکیان داهێنا\nکچێکی جوان\nگۆزەی سووری تاسەکانی، بەرەو کانیی خۆشەویستی\nخستە سەرشان\n***ئەگریجەی خاو، قەف قەف لەسەر گۆنا وەستاو\nبۆنی سمڵ و مێخەک بڵاو\nشەدە و گێلگێلە هەڵپێچراو... \nبە لەنجە و لار، ئێجگار نازدار. \nڕێگای کانی تریفە چن\nکچەکەمان غەرقی خولیایەکی بێبن\nڕێگای تاسە و ئەوین ئەبڕێ، هێدی... هێمن\nلەبەر خۆیەوە نەرم نەرم\nبە دەنگێکی ناسک و گەرم هەڵیدایە: \n«هاوارێکی پڕ لە تاسەم\nلە کاروانی خۆشەویستی بە جێ ماوم\nپڕ بە ناخم بۆنی سێسنەی ئەوینێکی خاوێن ئەکەم\nئەمە چەند ڕۆژە یارم لێ دوورە\nدەشت و کێوانیش نامگرنە خۆیان\nگوێم بۆ زرینگەی کاروانی دوورۆ کەوتوو ڕاگرتووە\nهەر ئەڕوات و من بە شوێنیا هاوار ئەکەم... \nدڵدارەکەم... \nدڵدارەکەم خەڵکی وڵاتی ڕەشەبا، هەورەتریشقە و بارانە\nدڵدارەکەم سەرعێلی خێڵی گریانە\nدڵدارەکەم شنەی بایە، دەنگی شەپۆلی زەریایە\nخۆری گەشی بەهارێکە هەزار چرۆی لە دڵدایە\nدڵدارەکەم... \nگوڵە، باخە، دارە، هەردە\nدڵدارەکەم، وەکوو شادی بێوەفایە... بێوەفایە\n***کۆتر فڕی... کانی گریا... گوڵ کراسی تاسەی دڕیا\nسروە هەستا و ئەم هاوارەی\nوەکوو چرپەیەکی شیرین\nوەکوو چەپکە بۆنێکی خۆش\nوەک وەنەوشە\nگەیاندە لای شاعیرێکی سەودا سەری، شەو نەخەوتووی\nدڵ بەتاسە\nبوو بە هەوێنی شیعرێکی پڕ هەناسە\n«سوبحەن بۆی گوڵان میاونۆم نەسیم\nوێنەی وای ڕەحمەت خەزانەی کەریم\nسەحرا و دەشت و دەر بەهەشت منمانۆ\nمۆرەی هەوای وەش وە شەش دەر شانۆ\nجە هەر تەرەفدا موینوون گوڵزار\nڕەنگ ڕەنگ مەدرەوشۆ بە وێنەی دڵدار\nلالە گەردەن کەچ تۆی دیدە ڕەشتەن\nگۆیا عەکس یار وە ڕووشدا وەشتەن\nچەمەن هام، لیباس سەوز ڕەنگ پۆشان\nوەفراو چون ئەسرین دیدەی من جۆشان\nجەماد و نەبات گرد شادیشانەن\nجەماڵ ڕۆژ عەید ئازادیشانەن\nتەمام ڕووی دنیا جە شادی کەیلەن\nدڵ نەبۆ پەشێو فیراق لەیلەن\nسەهلەن بەهارم دۆزەخ ئاسا بۆ\nبەهەشتم بێ دۆس، دۆزەخ نما بۆ\nوەر نە دۆزەخدا، یارم دڵبەر بۆ\nپەی من ئار نە تۆی گوڵشەن وەشتەر بۆ\nدڵ دوو زنجیرەی زوڵف نیگارەن\nوە سەیر سەوزە و سەحراش چکارەن»\n***لەم مووسیقا دڵی کانی و گوڵ داخورپا\nکچەکەمان دڵ پڕ وەستا\nکە سەیری کرد، \nوا دڵدارە، سەودا سەرە و لێو بە بارە. \nڕێگا ئەبڕێ و ئەچریکێنێ\nهاواری کرد: \nئەی ئەو کەسەی لەناو دڵما نیشتەجێیت و\nبە پاناییی دەشتی تاسە لە من دووری\nدووری لە تۆ\nئائەم کراسە پڕچینەی ڕەنگی خەمی بۆ من دووری\nسنگی ڕەشی تاسە و دووری بە کێردی گریان شەق ئەکەم\nلەناو لەپی دەستی هەستا\nئەستێرەکان ئەسەنگێنم\nکامیان لە کامیان گەشتر بێ بۆت ئەسێنم\nچاوەکانم کانگای خەم و تاسە و دووری\nپڕ لە هاواری ئەوینە\nدڵی تەنگم تەنیا دیاری و تۆیشووی ڕێمە بۆت ئەهێنم\nئەوە گیانم\nنێونیشانی عەشقەکەتی تیا ببینە\nکوندەبەبووی شوومی دووری، هێلانەیان تیا کردووە\nچۆلەکەی هەزار پرسیاریش بەسەر لێومەوە یەخسیرە\nجانتای خەفەت بە دەستمەوە سەفەر ئەکەم\nبەرەو وڵاتی خۆرەتاو، ئەوین، تاسە و پێکەنین\nبەرەو تۆ دێم، ئەی خوێن شیرین\nعاشقی شێت و ئاوارە\nدڵی خۆزگەی پڕ پەژارە\nلای کردەوە لەم هاوارە\n«ئازیز وەس بووزەم نە گێجاو خەم\nوەس چون بینایی پەنهان بۆ نە چەم\nوەختێ جە وەسڵیچ هەر دڵم ڕێش بۆ\nمشیۆ وەسڵ و فەسڵ فەرقشان چێش بۆ»\n«ئاخ پەی خەڵوەتێ بدیام وە بێ خەم\nسیوای تۆ دیدەم کەس نەدیام وە چەم\nدڵ پەی دیدەنت کام خەڵوەت سازۆ\nتۆی دیدەیچم بی مەردم نمازۆ»"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "ژین", "poem_description": "پێشکەشە بە باوکی خۆشەویستم کە لە کاتی ڕاودا کۆچی دوایی کرد", "poem_text": "لە سەرەتای ئاوا بوونتا\nئەی هەتاوی خۆشەویستی\nوەکوو دڵ لەدوا بی وا بوو\nهەموو ڕۆژێ... هەموو شەوێ\nئەهات تۆزێ ئازارەکانم بسرەوێ\nوەنەوزێ بەم\nئەهاتیت و گوڵبارانی باڵای خەمەکانمت\nئەکرد. \nسرت ئەخستە سەر تاسەم\nباسی ژیانی سەربەستی و\nدوایین ژوانگەی سەر شاخت بو ئەکردم\nبەڵام کاتێ ڕازی نهێنیی ئەم ژوانەم\nلای شاخەکەی «قشڵاخ» درکاند\nهێندە گریا\nهێندەی ئاوات بەو خەوە خواست\nدەستی دایە ئێخەی خۆی و\nکراسە سپییەکەی بەری، سەرتا بە خواری\nدادڕان\nلە درزی کراسەکەیەوە\nسەیرێکی نێو سنگ و بەرۆکی ڕووتیم کرد\nهەزارەها چەپکە گوڵی شۆخ و نازدار\nلە جێگای تۆ سەریان هەڵدا\nهەر ئەو ساتە بڕیارم دا\nهەتا هەتا\nیاد و تاسەت لە شیعرمدا\nهەناسە با\nبیر لە کۆچت نەکەمەوە\nهەر چەن جارێ لە شیعرێکا\nبتژیێمنەوە\nتۆیش وەک دڵنیا بووبێتی\nلە هەموو کاتێکما ئەژیت\nوردە وردە ژیانی نێو خەوەکانت بە جێ هێشت و\nلەسەر سنگم هێلانەت کرد\nبۆیە سنگم بۆنی مێهر و هیوای لێ دێ\nهەتاکوو دێ خۆرەتاوی خۆشەویستی\nلەسەر لووتکەی بیرم هەڵدێ"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "کۆست", "poem_description": "", "poem_text": "«بەهارە» ئەمساڵ بەهار خەمینە\nدەشت و دەر و کێو، سیما خوێنینە\n\nنە «جمە»ی خەڵکە نە «فڕە»ی مەلە، نە «نووزە»ی ژینە\nنە شنەی دار و هاژەی ڕووبار و بزە و کەنینە\n\nهاوارە... دادە... گریانە... شینە\n«بەهارە ڕۆڵەم» بەهار خەمینە\nکۆستی هەلەبجە و مەرگی ئەوینە"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "کۆچی بێ پایان", "poem_description": "", "poem_text": "بێئارامی، وەکوو پەیامێکی پەلە\nسوور هەڵگەڕانی گۆنایەک\nدەنکێ فرمێسک\nشمشێرێکی بێ کالانی\nڕووت لە کوێیە\nئەی تریفەی مانگەشەوی شەوانی خەم و تەنیایی\nئەی تەواری سەوداسەری ڕووناکایی\nدە بسرەوە و ئارامت بێ\nئەم کۆچە بێ بڕانەوەی\nلە سەرتەوە دەستت پێ کرد\nهەر چەن بڕۆی\nهەر لە سەرتا دواییی پێ دێت"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "کە خەو بە تۆوە ئەبینم", "poem_description": "پێشکەشە بە کورتە شیعرەکانی نەجیبە ئەحمەد بە نێوی «وردە گلەیی»", "poem_text": "(١)\nخەو ئەبینم\nدەستم ئەگری و لە تۆفانی سەرسامیدا\nبەرەو کەنار ئەمڕفێنی\nبۆ بەیانی... \nخۆت تۆفانی\n\n(٢)\nلە خەوما تۆ\nکورە باڵا بەرزەکەیت و\nدەس هەڵئەبڕی\nلە باخەکەی دراوسێتان\nسێوێک ئەدزی و ئەیدەی بە من\nدائەچڵەکێم\nباخەوانێکی تووڕەیت و\nسێوەکەت لێ دائەشارم\n\n(٣)\nهەرچی شەوە تۆ پاڵەوانی خەوەکان\nتۆ ئەستێرە و شاخ و ئاسمان\nجوانی و بزە و مێهرەبانی... \nبۆ بەیانی؟"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "کەلەبچە", "poem_description": "", "poem_text": "تاڵێ لە پەلکەزێڕینەی یادەکانتم\nبەست بە قامکی شیعرێکەوە\nبۆ وەی هەر کاتێ ئەیبینم، \nمووچڕکی ئۆخەی و خۆزگا بێ بە دڵما و\nبەرگەی خەمی دووریت بگرم\nئێستا ئەو تاڵە زەڕکەفتە هەڵکشاوە\nکەلەبچەیە و لە مەچەکی هەناسەکانم ئاڵاوە\nچەند بجووڵێم زیاتر لە گیانم توند ئەبێ و\nلە خەزانی خۆشەویستی و گڕ بارانی دووریی تۆدا\nئۆخەی ژاکا... خۆزگەم بە پەلکەزێڕینە"}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "گوڵاڵە", "poem_description": "", "poem_text": "نیگات شۆخە\nوەکوو چاوی کانی و پەری تریفەی دێ\nهێندە تینووی ئەو چاوانەم\nکاتێ زانیت شەوە ناوێک\nوەک برووسکە هاتم بۆ لات\nجا ئەو ساتە دەم ئەنێمە کانیی چاوت\nتینوویەتیی خۆم ئەشکێنم\nدەستێ بەسەر پرچی خاوی وەک هەورێشمتا ئەهێنم\nگوڵاڵە گیان\nبە سیماتا جوانیی دایکم\nبە هێمنی و نیگاکانتا\nخۆشەویستی بێئەنجامی باوکم بیر دێتەوە\nبۆیە وەکوو تینووی بەر ئاو\nهەر تامەزرۆی نیگاکانتم."}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "گەشەی ئەوین", "poem_description": "", "poem_text": "لە خۆرەتاوی گەش وایە\nدڵی ئاسمان بەتەمایە... \nلەبەر ئەوە بەربەیانان\nکە پێڵووی چاوی هەڵدێنێ\nبەرەو ئامێزی شەو گرتووی ئاسمان ئەفڕێ، \nگەورە ئەبێ و\nباڵا ئەکات\nبەربەڕۆژەی عاشق بەتاو\nچاوی بڕیوەتە هەتاو\nبە چوار دەوریا سەما ئەکات. \nکێو سەربەرزی هەڵۆکانە\nبۆیە لەبەر با و بۆراندا چۆک دانادات. \nئەی خۆرەتاو، زەریا، کەژان\nلەو کاتەوە دڵم ئەوینی ناسیون\nچاوی هیوای تێ بڕیون\nبۆ لاتان دێ و هاوار ئەکات\nچۆک بۆ خەفەت دانادات و\nهەڵۆکانی لە خۆی ناکات."}, {"poet": "ژیلا حسەینی", "poet_description": "['ناو : ژیلا حسەینی', 'لەدایکبوون : ١٣ی خەرمانانی ٢٦٦٤ی کوردی، سەقز', 'کۆچی دوایی : ٦ی ڕەزبەری ٢٦٩٦ی کوردی، ڕێگای سەقز بۆ تاران', 'تەمەن : ٣٢ ساڵ', 'مەزار : گۆڕستانی دۆزەغەرە لە رۆژھەڵاتی شاری سەقز', 'زانیاری زیاتر : <a target=\"_blank\" rel=\"noopener noreferrer nofollow\" class=\\'link\\' href=\\'https://ckb.wikipedia.org/wiki/ژیلا_حوسێنی\\'>ویکیپیدیا</a>']", "book": "گەشەی ئەوین", "poem_title": "یاد", "poem_description": "", "poem_text": "کاتێ بەرخۆلەی ناسکی یادەکانت\nڕەنگ بزرکاو\nلە تاو گورگە شەوێی دووری\nئەچێتەوە نێو باوەشی هەستەکانم\nمەمکەی حەز و تاسەم ئەمژێ... \nهێدی و هێمن ئەبێتەوە ژانەکانم\nبۆیە هەزار ئەوەندەی تر\nشەوانی دووری و تەنیایی\nوەکوو شەوە لەسەر سنگم یاری بکەن\nوەکوو دووپشک پێمەوە دەن\nهێشتا یاد و خۆشەویستیت لە دڵمدا\nشیرین و شیرینتر ئەبێت\nلە ئاسمانی تاسە و خەمدا\nگوڵئەستێرەی خۆشەویستی لەدایک ئەبێت"}]