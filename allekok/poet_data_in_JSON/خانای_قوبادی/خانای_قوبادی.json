[{"poet": "خانای قوبادی", "poet_description": "['ناو : خانای قوبادی']", "book": "سوڵتان ئیبراھیم و نۆشافەرین", "poem_title": "سەرەتا", "poem_description": "هێنانە سەر ڕێنووسی هۆرامی: ئاکۆ مارانی", "poem_text": "واتن شازادە شەیدای شۇر عەشق\nنیشت وە تۊی کەشتی لوا پەی دیمەشق\n\nوە تاج و تۊمار، جۇقەی شا قەسەم\nڕاستی هەر ئېنەن بۍ زېیاد و بۍ کەم\n\nعادڵ شا ژ حەرف خاسەی غوڵامان\nیەخەی کەیانی ئاوەرد وە دامان\n\nسەر و سۇرەتش کۊیاوە ژ بەرد\nهەرتا کە تاواش شین و زاریش کەرد\n\nواتش ئەی فەرزەند شازادەی چینم\nفیدای گېیانت بۊ گېیان شیرینم\n\n----- وېت یارت بۊ\nخواوەند ژ سەر نېگەهدارت بۊ\n\n----- حوکام چینت\nبابۊ وە سەرگەرد نۊش ئافەرینت\n\n-----\n-----\n\nبچیم بزانیم شازادە چېش کەرد\nوە ڕۇی دەریاوە چۇن تەشریفش بەرد\n\nشازادە ئەو ڕۊ نیشت وە تۊی کەشتی\nنەزاناش وە نەرد بەخت بەرگەشتی\n\nکەشتی ڕاهی بی وە باد موراد\nدە ڕۊز وېیارا بۍ کەم و زېیاد\n\nستارەی موریخ شانا باڵ و پەڕ\nنەهەنگێ وە ئاب بەرئاما وە بەر\n\nوېنەی کۊی پەڕاو یا چۇن بېستۇن\nبەو تەور بوڵەند بی نە بەحر جەیحۇن\n\nنەهەنگ چۇن کەشتی ئاوەرد وە نەزەر\nئاما وە تەعجیل چۇن باد سەڕسەڕ\n\nشازادەی ماچین ژ خۊف نەهەنگ\nدنیا ژ دیدەش بی وە شەوەزەنگ\n\nوات بار ئیلاهی ئامان سەد ئامان\nچېش کەرۇ چەنی ئەی کۊی بېسامان\n\nنەجات دەهەندەی خەلیل ژ ئاتەش\nئەی کۊی بېسامان چۇنەن عەلاجەش\n\nپادشای شاهان بېشنۊ و بېدەنگ\nنیگارداری کەی کەشتی ژ نەهەنگ\n\nدوعای شازادە نەوی موستەجاب\nهیچ نەوی قەبۇڵ -----\n\nداش وە کەشتی دا نەهەنگ سەر وە تاو\nتەختە تەختە بی کەشتی وە سەر ئاو\n\nگەنج و خەزانە و مەتای کەس نەدار\n-----\n\nخاسەی غوڵامان قامەت شەکەر نەی\n-----\n\nمرواری و مەرجان فیرۊزەی خۊشڕەنگ\nژ دلۍ دەریا بی ئامێتەی سەنگ\n\nقاتر و ئوشتر ئەسپان تۇندخېز\nغەرق بین وە دەریا شۇر شەڕئەنگېز\n\nفەرش فەڕوەشان خەیمەی نیلی ڕەنگ\nتەمامی غەرق بی نەی دنیای نەیڕەنگ\n\nبەڵۍ وە مەیلان دەهەندەی داوەر\nژ ڕۇی یەک تەختە بەرچی دۇ نەفەر\n\nئەوەڵ شازادە فەرزەند عادڵ\nدۇەم خان محەمەد وەزیر عاقڵ\n\nژ ڕۇی دەریاوە ئاو مەوەردشان\nمەیاوا وە عەرش ئاه سەردشان\n\nیاران گۊش دارن پەی گوفتەی قەدیم\nمن هەر وەی تەورە وە دیدەی خۆم دیم\n\nهەرکەس بکەرۊ ناڕەزای بابۊش\nبۊسەر پېش مەیۊن نەکەین فەرامۊش\n\n-- سا بابۊ یەک کارێ کەردم\nتا ڕۊز مەحشەر گرانەن دەردم\n\nهەرکەس نەسیحەت من وە یادش بۊ\nنەکەرۊن کارێ بۍ ڕەزای بابۊ\n\nئېم جار وە مەیلان ڕەبولعالەمین\nبچیم وە سەر وەخت سوڵتان ماچین\n\n----- ژ دۇر دی وە چەم\nلاڵا ژ دەرگای دانای موعەزەم\n\nتەختە چۇب کەم کەم وست وە کەنار\nپارەی تەختە چۇب یاوا وە جەنگەڵ\n\n-----\nبەرئامان تەشریف وە جەنگەڵ بەردن\n\nنیگا کەردشان وە سەر شاخ دار\nسیب و شەفتاڵۇ ئەنجیر و ئەنار\n\nئالۇ گاو ئەنگۇر و ئەمرۊ\nمیوەی گۇناوگۇن فەراوان دارۊ\n\nژ لوتف بېچۇن کارساز کاران\nئاوېزان بېیەن جە شاخەی داران\n\nشازادە و وەزیر کاردان عاقڵ\nقەدرێ میوەجات کەردن تەناوڵ\n\nقەدرێ ژ میوەی ڕەنگاوڕەنگ وەردن\nژ دلۍ جەنگەڵ گەشت و گېڵ کەردن\n\nسێ ڕۊز وە نیشات وەی تەورە وېیەرد\nژ ڕەزای خوا تاک تەنیای فەرد\n\nدیشان ژ ناگا ئاما جەوانێ\nئەو هەم گرفتار حۊری ڕەزوانێ\n\nئەو هەم گرفتار وە یار وېش بۍ\nساڵ و مانگ و ڕۊز، ئەی جەنگەڵ جێش بۍ\n\nیاوا وەنەشان سەر فرۇد ئاوەرد\nئاداب و ئەدەب سوجدە و سەلام کەرد\n\nواتش عەزیزان چۇن کەفتەن ڕاتان\nوە بان دیدەم گەرد پاڵاتان\n\nچ تەور ناوەردین تەشریف وە یانە\nبفەرمان بچیم وە بەندەخانە\n\nشازادە وەزیر خەیلێ خوشحاڵ بین\nواتشان ئەحسەن هەزار ئافەرین\n\nهۊرېزان وە پا لوان هەر سێشان\nدەست هەم گرتن چۇن قەوم و خوېشان\n\nیا کەم یا زېیاد قەدرێ ڕاکەردن\n-----\n\n----- پڕ نەقاش نەقاش\nگشت جەدەولکاری ژ سەر تا وە پاش\n\nعەرس مەعجەری تەمام زەڕکاری\nژ تەرهش نەداشت هیچ شەهریاری\n\nنە قەیسەر ڕۆم، نە خاقان چین\nنەداشتن وېنەی ئەو قەسر زەڕین\n\nفەرش فەڕوشات زیبای زەڕئەندۇز\nمەردەنگی لالەی شەمع سەر پیسۇز\n\nقاپ قاچاخان مەجمەی دیوانی\nپېیاڵە و بوشقاب چینیی خاقانی\n\nخولاسە ئەسپاب چینی وە سەد ڕەنگ\nمەدرەوشا جۊرجۊر چۇن دانەی فەرەنگ\n\nپڕ بی ژ دلۍ قەسر زەڕنیگار\nشازادە و وەزیر حەیران بین وە کار\n\nژ رۇی مەسنەدان بگرتن قەرار\n-- تەوازوع کەردش بېشمار\n\nوەزیر کاردان فەهمیدەی گوزین\nپەرسا ژ حەمید وە لەفز شیرین\n\nوات واچە پەرێم تۊ چ کارەنی\nوە تەنیا نە تۊی ئەی تالارەنی\n\nواتش ڕاز من بېحەد و شمارەن\nبەختم سېیاهەن چارەم ناچارەن\n\nئێوە بواچین حاڵات وېتان\nئەوسا شەرح وېم ماچۇ پەرێتان\n\nمەعلۇمەن --\nمەخلۇق وڵات کام سەر دېیاری\n\nژ دەریا چۇن بی؟ چۇن کەردین گوزەر؟\nبواچین حاڵات وېتان سەرانسەر\n\n-----\n-----\n\nبە عەزم دیمەشق نەهانیی عادڵ\nتەی کەردیم ڕاهان مەنزڵ بە مەنزڵ\n\nتەیی مەراحېل مەنزڵ تەی کەردیم\nتەشریف وە لەب دەریا ئاوەردیم\n\nلوایم وە کەشتی ڕاهی بیم ڕەوان\nکەشتی وە دەریا تەعجیل وە دەوان\n\nژ کەچیی ئېقباڵ ژ بەخت بەرگەشت\nنەهەنگێ ژ ئاب سەر ئاوەرد وە دەشت\n\nنەهەنگ پەرێما ئاوەرد پەلامار\n--- غەزەب وە تەعجیل و تار\n\nسەر دا ژ کەشتی وە تەقدیر هەق\nکەشتی داغان بی، بی وە هەزار شەق\n\nتەختە تەختە بی کەشتی ژ ڕۇی ئاب\nتەمام گەنج و ماڵ غەرق بی نە غەرقاب\n\nچۇنکێ ڕەزاش بۍ ئەی کەرەمدارە\nئامامان وە دەست یەک تەختە پارە\n\nوە مەیلان وېش تاک تەنیای فەرد\nوەی تەختە چۇبی ئېمە ئاو ئاوەرد\n\nئیسا چۇن مورغان بۍ ئاشېیانە\nمەنایم خەجڵ جە ئەی مەکانە\n\nئېدەن شەرح حاڵ واتیم پەرێت\nئەم جار تۊ واچە شەرح حاڵ وېت\n\nوەزیر وات ژ خەڵق وڵات ---\n-----\n\nئەی شازادەی نەسڵ عادڵ شای چینەن\n-----\n\nشازادە سوڵتان ئیبراهیم نامەن\n-----\n\nبەندە ژ خزمەت بابۊش وەزیرم\n-----\n\nنامم خان محەمەد وەزیر عادڵ\nئیسا نەی جەنگەڵ مەندەبیم خەجڵ\n\nیەک ڕۊز نە تەقدیر ئەی چەرخە پیرە\nئەی زاڵ زەڕهان هەرگیز نەمیرە\n\nئەی ساحېب چەرخ تەمام پڕ نەقشە\nئەی کوهنە دەیر دڵداری بەخشە\n\nئەی چادر کەبۇد بۍ چڵ و سوینە\nئەی دۇن دەوران کەس نەزان چوینە\n\nئەی ئاگای دەردان ژ بان سەرە\nئەی شادی تاسەر وە کەس نەدەرە\n\nئەی ژ دەنگ پای موور خەبەردارە\nئەی قەرار دادەی لەیل و نەهارە\n\nئەی گېیانکېش گېیان جانداران سینە\nئەی کونفەیەکون هیچ کەس نەوزینە\n\nمەرد توجارێ ژ شار دیمەشق\nدېوانەی دەیری شەیدای شۇر عەشق\n\nژ تەقدیر چەرخ بینای بېهتەرین\nتوجار دیمەشق ڕاگەش کەفت وە چین\n\nتەسویر سۇرەت دوخت جەهانگیر\nئاوەرد وە خدمەت شازادەی دەلیر\n\nنیگای سۇرەت کەرد شازادە لاڵپۊش\nژ عەشق دوڵبەر کېشا یەک خرۊش\n\nتا کە ئېن شنەفت ژ واتەی وەزیر\nئەسرین دیدەش ئاما سەرازیر\n\nوەقت ئېسم یار شازادە شنەفت\nبڵېسەی دەرۇن چۇن ئاگر و نەفت\n\nڕېزنا ئەسرین جە هېجر یارش\nپەی یار دڵسۊز شیرین گوفتارش\n\nکولیاوە زامان زام خەتەرش\nدۇدێ دېوېیا ژ کەلـلەی سەرش\n\nواتش ئەی وەزیر فەرخوندەی سالار\nخەم گشت عاڵەم وە من بېیەن بار\n\nمن چۇن پەروانە پەرێ شەوق شەم\nژ هېجران یار مەسۊزۊ جەستەم\n\nخەبەر نەداری ژ ئاه سەردم\nژ عەرش وېیەردەن ناڵەی نەبەردم\n\nچەنی بادەقۇش شەوان تا وە ڕۊ\nسەدای زایەڵەی زاریی من مەیۊ\n\nشین و شیوەنم نە شەب و ڕۊزەن\nتەمام نە هېجران عەشق جانسۊزەن\n\nجەهانسۊز کناچەی ئەسکەندەر شاهەن\nجە منیش وېنەی دۇ هەفتە ماهەن\n\nشەوم هەر ڕۊزەن ڕۊزم هەر شەوەن\nئەی قەسر و تەلار هەم ماڵ ئەوەن\n\nگەنج فەراوان مەتای بېشمار\nکېیانا پەرێم سازنام ئەی تەلار\n\nگرفتار عەشق ئەو دیدە مەستم\nهەفت ساڵەن ژەی قەسر من چۊڵپەرستم\n\nحەمید مەلا مەوانان نامم\nگرفتار ئەشق ئەو جەمین جامم\n\nژ ئەی جەزیرە موڵک مۊقېیا\nهەر ژ تەنیایی زەهرەم تۊقېیا\n\nمەر وەقتێ موراد بەندەبۊ حاسڵ\nپەی ئەسکەندەر شا مەرگێ بۊ نازڵ\n\nوەرنە تا قېیام گیرۊدەی دەردم\nباقی وەسەلام ها مەعلۇم کەردم\n\nژەی دەم شازادە زەدەی عەشق یار\nواتش ئەی حەمید وە شەرت و ئېقرار\n\nئەرنۊش ئافەرین ئاوەردم وە دەست\nشاد بیم وە دیدار شۊخ دیدە مەست\n\nبەو کەس قەرار دان چەرخ شەب و ڕۊز\nشادت مەکەرم شەوق جەهانسۊز\n\nحەمید وات بەستم کەمەر وە ئېخلاس\nوە زات ئەقدەس بەرز بی (تەناف) قېیاس\n\nخزمەتکارەنان غوڵامان دەستۇر\nعەبد دوڕ نە گۊش حازر وە حوزۇر\n\nتا بەرشۊ ژ تەن گېیان شیرینم\nعەبد زەڕخەرید شازادەی چینم\n\nدارۊم چەند ئەسپان خاسکەی توندڕەو\nتوند و تېز هەڵمەت چۇن شەهاب شەو\n\nچۇن ئاهۇی چۊڵگەرد خاسەی دېیاری\nنېیەن ژ سەر کار هیچ شەهریاری\n\nدانە و جەواهېر مەتای کەس نەدار\nبار کەریم ئەسپان ڕەوەند ڕەهوار\n\nژ دانەی زمڕۇد ئەڵماس و یاقۇت\nبارگیری بکەیم موحکەم و مەزبۇت\n\nوە عەون بۍ چۇن جەهان ئافەرین\nبشیم وە دیمەشق پەی نۊش ئافەرین\n\nشازادە کە ئېن شنەفت ژ حەمید\nڕەخشەندە بی بە وېنەی خورشید\n\nخەم و پەژاران بەرکەردش نە دڵ\nشاد بی شکۊفا چۇن شکۊفەی گوڵ\n\nواتش وە حەمید ئەی برای گېیانی\nمەرحەبا ژ تۊ عالی مەکانی\n\nبرادەر بوزۊرگ شاری چینمی\nئەگەر من مردم جانشینمی\n\nوەلایات چین وە تۊ مەسپارم\nهەر تۊنی ساحېب تاج و تۊمارم\n\nتا ڕۊز مەردەن تاج سەرمی\nژ من بوزۊرگتەر برادەرمی\n\nیە شەرت ئېقرار کەردم چەنی تۊ\nمن وە دیمەشق بەر وە هەر نەهوێ بۊ\n\nحەمید ئېن شنەفت هۊرېزا وە پا\nگېرتش تەدارەک پەی لوان ڕا\n\nخورجینان ئاوەرد پەڕکەرد ژ گەوهەر\nبارکەرد نە ئەسپان ڕەوەند ڕەهوەر\n\nمەرکەبان سازان وە زین زەڕین\nخوسۇسەن پەرێ سوڵتان ماچین\n\nشازادە چۇن شېر شۇر عەشق وە سەر\nپۊشا بە ئەندام ئەسڵەحەی --\n\nوانا ئېسم زات بینای بېهتەرین\nپا دا وە ڕیکاب سوار بی وە زین\n\nبەو ئەسپ چینی وېنەی ئاهۇی بەڕ\nتوند و تېز هەڵمەت جەهان ---\n\nوە زین زەڕین ئاڵای دڵپەزیر\nیەکێ پەرێ وېش یەکێ پەی وەزیر\n\nژ قەسر زەڕکار بەر ئامان وە بەر\nحەمید کلید کەرد هەر هەفت قاپ دەر\n\nموحکەم کەرد قاپیی دەروازەی حەسار\nپا دان وە ڕیکاب وە زین بین سەوار\n\nمەدەد ژ مەعبۇد کەردشان تەڵەب\nپەی شار دیمەشق مەهمیز دان مەرکەب"}]